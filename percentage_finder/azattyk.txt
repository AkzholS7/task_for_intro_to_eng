Израилдин армиясы Газа тилкесинин түндүк аймактарынын тургундарын коопсуз жайларга чыгып кетүү мөөнөтүнө алты саат кошту. Израилдин аскерлери жума күнү эртең менен палестиндерди эвакуациялоого 24 саат берген.

ЦАХАЛдын Телеграм-каналы Газаны көзөмөлдөгөн ХАМАС кыймылынын каршы болгонуна карабай жай тургундар сектордун түндүк аймактарын таштап кетип жатканын ырастады.

Израилдин аба күчтөрү Газанын аба мейкиндиги аркылуу үйлөрдү таштап кетүүгө чакырган баракчаларды таратууда. Газаны канча жай тургун таштап кеткени тууралуу так маалыматтар азырынча жок. Жалпысынан түндүк аймактарда 1,1 миллион адам жашары айтылган.

БУУнун Баш катчысы Антониу Гутерриш Израилге кайрылып, аймакта жүз миңдеген жайкын тургундардын жер которушуна байланыштуу гуманитардык катастрофага жол бербөөнү талап кылды. "Адамдар өз үйүндө коопсуз жашашы керек" деди ал. Ошондой эле БУУ аймакка суу, азык-түлүк жана отун жеткирүү үчүн сектордун блокадасын жок дегенде убактылуу токтотууга чакырды.

Израил жакын арада жер үстүндө аскердик чабуулун баштоону көздөп турат, максат - ХАМАСты жер менен жексен кылуу.

Бир жума мурда АКШ менен Евробиримдикте террордук деп табылган ХАМАС Израилдин түштүк аймактарына ракета аткан.

Акыркы маалыматтарда кол салуунун курмандыктары 1300дөн ашып, жүздөн ашууну Газада барымтада жатат. Акыркы маалыматтарга караганда, Израилдин жооп катары урган соккуларынан Газа тилкесинде 1900дөй тургун набыт болду.

Бир катар араб өлкөлөрү жана Орусия Израилдин Газа тилкесин блокадага алганын кескин айыпташты.

ЦАХАЛдын акыркы маалыматы боюнча, жумадан ишембиге караган түнү Газада аба соккусунан ХАМАСтын 7-октябрда Израилге жасалган чабуулун жетектеген Мерад Абу Мерад өлтүрүлдү.

"Азаттыктын" казак кызматынын маалыматына караганда, Карагандадагы шахтадагы кырсыктан кийин 43 кишинин сөөгү табылып, дагы үч киши изделип жатат.

Куткаруучулар шахтаны суу каптап, электр энергиясынын жоктугу издөө иштерин кыйындатып жактанын айтууда.

Шахтада жалпы 1400 кызматкер иштечү. Кырсык болгон учурда 252 киши жер алдында иштеп жаткан. Алардын 206сы өз алдынча чыкканга жетишип, калгандары чыга албай калган. Алдын ала маалымат боюнча, жарылууга көмүр казанынан чыккан өрт себеп болгон.

Өлкөнүн Башкы прокуратурасы Кылмыш кодексинин “Тоо-кен же курулуш иштерин жүргүзүүдө коопсуздук эрежелерин бузуу” беренеси боюнча сотко чейинки тергөө иштерин баштаганын кабарлаган.

Казакстанда 29-октябрь – жалпы улуттук аза күтүү күнү деп жарыяланды.

1-ноябрда Кыргызстан боюнча “Жашыл экономика күндөрү” деп аталган бир айлык акция башталат. Аны Экономика жана коммерция министрлиги уюштурууда.

Мекеме климаттын өзгөрүшүнүн шартында жашыл энергетиканы, туруктуу айыл чарбаны, туризмди жана зыянсыз транспортту өнүктүрүү өзгөчө актуалдуу болуп жатканын белгиледи.

Акция 16-ноябрда Бишкек шаарында “Жашыл экономика – 2023” аймактык форуму менен аяктайт.

“Жашыл экономиканы өнүктүрүү” программасынын алкагында ар кыл иш-чараларды өткөрүү белгиленген.

2018-жылы “Кыргызстан – жашыл экономиканын өлкөсү” деп аталган концепция кабыл алынган. 2019-жылы өкмөт “Кыргыз Республикасынын жашыл экономикасын 2019-2023-жылдарга карата өнүктүрүү” программасын жарыялаган.

Анын иш планы 2023-жылдын соңунда жыйынтыкталат. (KbA)

Караганда облусундагы Костенко атындагы шахтадагы кырсыкта каза тапкан 38 кишинин сөөгү табылды, дагы 8 кенчи изделип жатат. Өлкөнүн өзгөчө кырдаалдар министрлиги издөө иштери шахтадагы талкаланган жабдуулардан жана урандыдан улам кыйын болуп жатканын билдирүүдө.

Костенко шахтасындагы 28-октябрга караган түнү жарылуу болгон. Кырсык учурунда жер астында 252 кенчи болгону, алардын 206сы өз алдынча жер бетине чыкканы кабарланган. Калгандары сыртка чыга албай калган.

Алдын ала маалымат боюнча, жарылууга көмүр казанынан чыккан өрт себеп болгон. Өлкөнүн Башкы прокуратурасы Кылмыш кодексинин “Тоо-кен же курулуш иштерин жүргүзүүдө коопсуздук эрежелерин бузуу” беренеси боюнча сотко чейинки тергөө амалдарын баштаганын кабарлаган.

Казакстанда 29-октябрь – жалпы улуттук аза күтүү күнү деп жарыяланды.

Украинанын президенти Владимир Зеленский Мальтадагы саммиттин катышуучуларына кайрылды. Анын видеокайрылуусу 28-октябрда президенттин кеңсесинин Ютубдагы расмий баракчасына жайгаштырылды.

“Өткөн жылы мен Тынчтык формуласын сунуштагам. Анда Орусиянын Украинага каршы агрессиясынын бардык аспектилерин камтыган жана БУУнун Уставынын принциптерине негизделген он пункт бар. Бул мезгил аралыгында биздин Тынчтык формулабыз акырындап глобалдык деңгээлге айланып барат. Анткени, сиздер бардыгыңыздар аны колдодуңуздар же, жок дегенде, аны менен иштөөгө иштиктүү кызыкдарлыгыңыздарды көрсөттүңүздөр. Бул формула чындап эле жалпыбыздыкы болуп калды... Тынчтык формуласы биздин өлкөбүзгө каршы агрессияны токтотуу жана анын кесепеттерин жоюу үчүн БУУнун Уставынын бардык күч-кубатын камсыздайт. Демек, мезгили менен башка агрессияларда эл аралык укуктардын толук күчүн ушинтип камсыздоо үчүн үлгү болуп бере алат”, - деди Зеленский кайрылуусунда.

28-октябрда Мальтада Украинадагы согушту тынчтык жолу менен жөнгө салуу боюнча эки күндүк саммит башталган. Анда буга чейин Жиддада жана Копенгагенде өткөн жыйындарга караганда көбүрөөк өлкөлөрдүн өкүлдөрү катышууда. Reuters агенттигинин маалыматтарына ылайык, саммитке Европанын, Американын, Арабия, Африка жана Азия чөлкөмдөрүнүн 65 өлкөсүнүн өкүлдөрү катышууда.

Жыйын жабык өтүп жатат. Сүйлөшүүлөрдүн жыйынтыгында 2023-жылдын соңунда Украина маселеси боюнча глобалдык саммит өткөрүү жөнүндө макулдашуу кабыл алынышы күтүлүүдө.

Сүйлөшүүлөргө Орусия катышкан эмес. Кремлдин өкүлдөрү саммитти өткөргөнү үчүн Мальтаны сынга алган. Мальтанын тышкы иштер министри Ян Борг анын өлкөсү бейтарап позицияда болгонуна карабай, “аймактагы адилетсиздикти, жарткычтыкты жана бийликтен кыянат пайдаланууну айыптабай коё албай турганын” билдирген. (KbA)

Бүгүн таңда чабуул жасалган Газадагы ири ооруканада бейтаптар жана башкалка издеген он миңдеген палестиндер бар экени кабарланды. Израил Газадагы оорукананын алдында ХАМАСтын лидерлеринин башкаруучу пункту бар деп билдирип, бирок буга далил келтирген жок. Сокку Израилдин премьер-министри Биньямин Нетаньяху согуштун экинчи этабын жарыялагандан бир күндөн кийин жасалды.

Дем алыш күндөрү Газа секторуна танк жана жөө аскерлер киргени маалым болду.

Буга чейин ХАМАС көзөмөлдөгөн Газа тилкесинин Саламаттык сактоо министрлиги израил аба соккуларынан мүрт кеткен жети миңден көп кишинин аты-жөндөрү жазылган тизмени жарыялаган. ХАМАС террордук тобу Израилге 7-октябрда кол салып, 1400дөй кишинин өмүрү кыйылган. 200дөн көп киши барымтага алынган. Израил ошондон бери Газа тилкесине абадан сокку уруп жатат.

Согуш маалында тараптардын билдирүүлөрүн көз карандысыз булактардан ырастоо мүмкүн эмес.

30-октябрда түнкүсүн Жалал-Абад, Нарын облустарынын айрым жерлеринде жаан, тоолуу райондорунда кар жаашы ыктымал. Калган аймактарда жаан-чачын күтүлбөйт.

Күндүз Жалал-Абад, Ысык-Көл, Нарын облустарынын айрым жерлеринде жаан, тоолуу райондорунда кар жааса, калган аймактарда жаан-чачын болбойт. Батыштан соккон шамалдын ылдамдыгы секундасына 4-9 метрге жетиши күтүлөт.

Абанын температурасы:

Чүй өрөөнүндө түнкүсүн 8…13, күндүз 20…25;

Суусамыр өрөөнүндө түнкүсүн -2…+3, күндүз 10…15;

Талас өрөөнүндө түнкүсүн 4…9, күндүз 17…22;

Баткен облусунун дыйканчылык аймактарында түнкүсүн 8…13, күндүзү21…26;

Ош, Жалал-Абад облустарынын өрөөндөрүндө түнкүсүн 8…13, күндүзү21…26;

Ысык-Көл облусунун дыйканчылык аймактарында түнкүсүн 5…10, күндүз 12…17;

Нарын облусунун дыйканчылык аймактарында түнкүсүн 2…7, күндүз 13…18;

Бийик тоолуу райондордо түнкүсүн -5…-10, күндүз 0…5.

Бишкек шаарында жаан-чачын күтүлбөйт. Батыштан соккон шамалдын ылдамдыгы секундасына 4-9 метрге жетет.

29-октябрда Түркияда республиканын түзүлгөндүгүнүн 100 жылдыгы белгиленип жатат. Майрамдык иш-чаралар Анкара менен Стамбулда президент Режеп Тайып Эрдогандын катышуусунда өтүүдө.

Иш-чаралардын көпчүлүгү Түркия мамлекетинин аскердик кубаттуулугун даңазалоого арналган.

Расмий кабарларга ылайык, Анкарадагы иш-чаралар Түркия жетекчилигинин Мустафа Кемал Ататүрктүн мавзолейине баруусу менен башталды. Андан соң аскер парады, авиашоу жана башка иш-чаралар өтөт. Түштөн кийин Босфор кысыгынан Түркиянын аскер-деңиз күчтөрүнүн 100 кемеси 20 аскердик учактын коштоосунда өтөт. Кечке маал Эрдоган элге кайрылуу жасайт.

1923-жылдын 29-октябрында Туркиянын Улуу улуттук жыйыны республиканын түзүлгөндүгүн жарыялаган. 1299-жылы түптөлгөн Осмон империясы андан бир жыл мурда 1922-жылдын 1-ноябрында жоюлган. 1925-жылы бул күндү Түркия мамлекетинин түзүлгөн күнү катары белгилөө жөнүндө мыйзам чыккан. Түркиянын алгачкы президенти Мустафа Кемаль Ататүрк болгон. Ал мамлекетти 15 жыл башкарган. Учурда өлкөнү Режеп Тайып Эрдоган жетектейт. Ал башкарган Адилеттик жана өнүгүү партиясы 2002-жылдан бери Түркиянын башкаруучу партиясы болуп келет.

Түзүлгөндөн бери парламенттик башкарууда келген Түркия 2018-жылы президенттик башкаруу формасына өткөн.

Республиканын аянты 738 миң чакырым жерди түзөт, калкы 86 млн кишиден ашуун.

Түркия Бириккен Улуттар Уюму, НАТО баштаган көптөгөн эл аралык уюмдардын мүчөсү. Анкара түрк тилдүү мамлекеттердин интеграциясын бекемдөөдө да өзгөчө батыл аракеттерди көрсөтүп келет. (KbA)

29-октябрда Бишкекте аялдарга карата зомбулукка каршы “Мен - Асел” (I am Asel) деп аталган талкуу өтүп жатат. Анда “Кыргызстандагы үй-бүлөлүк зомбулук: коомдун аны азайтуу аракети” деген темага арналган фильм көрсөтүлдү.

Иш-чаранын алкагында укук коргоочулар коомдо талкуу жараткан Асел Ногойбаеванын окуясын жана соңку кезде күч алган аялдарга карата зомбулукту кескин сынга алып, токтотуу талабын коюшту.

Анын алкагында кол өнөрчүлөрдүн көргөзмөсү да өтүп жатат. Түшкөн каражат Асел Ногойбаеванын дарылануусуна жумшалары кабарланган.

Иш-чарага укук коргоочулар, журналисттер, жарандык активисттер жана Асел Ногойбаеванын жакындары катышууда. Буга чейин да социалдык тармактарда “Мен - Асел” (I am Asel) деген аталыштагы флешмобдор өтүп келди.

20-сентябрда Чүйдүн Селекция айылында мурдагы күйөөсү кулак-мурдун кескилеп салган 36 жаштагы Асел Ногойбаева кабылган окуя коомчулуктун үрөйүн учурган. Асел буга чейин зомбулук көрүп, милицияга бир нече жолу кайрылган. Кийин ага беш жолу коргоо ордери берилип, райондук сот пробация менен шектүүнү чыгарганы белгилүү болгон.

8 сааттык операцияны баштан кечирген Асел бир айдай ооруканада жатып, жакында үйүнө чыкты. Дарыгерлер Аселге дагы бир нече этап менен операция жасалышы керектигин айтып жатышат. (NbA)

2023-жылы Кыргызстан аялдардын өмүрү үчүн кооптуу өлкөлөрдүн рейтингинде Борбор Азиядагы эң төмөнкү орунду ээледи. Тизмеде Кыргызстан 95-орунда турат. Мындай жыйынтык WPS (Тынчтыктын жана аялдар үчүн коопсуздуктун индекси) уюмунун 24-октябрда жарыялаган отчетунда жазылган.

Муну менен Кыргызстан Борбор Азиядагы мамлекеттердин арасынан эң акыркы орунду ээледи. Отчетто Кыргызстандын бийлик органдарындагы аялдардын үлүшү 20% ашпай турганы жана 13% аялдар өз жакындары тарабынан зомбулукка кабылары жазылган.

Борбор Азиянын башка өлкөлөрүнүн арасынан Өзбекстан 94-орунда, Тажикстан 90-орунда жана Казакстан 80-орунда турат. Ал эми Түркмөнстан 58-орунду ээлеп, аймактагы кыйла коопсуз өлкө катары сыпатталган.

Аялдардын абалын 13 категория менен баалаган бул дүйнөлүк рейтингге 177 өлкө катышкан. Тизменин сап башында Норвегия, Дания, Финляндия, Исландия, Швеция, Швейцария, Люксембург, Австрия, Нидерланды жана Жаңы Зеландия турат. Аялдар үчүн эң кооптуу өлкө катары Түштүк Судан, Конго, Борбордук Африка жана Йемен таанылган.

Кыргызстан 2022-жылдагы рейтингде 170 өлкөнүн ичинен 97-орунду ээлеген.

Изилдөөдө аялдардын абалы инклюзивдик, укуктук жана коопсуздук жаатындагы 13 категория менен талданат. Ага аялдардын өлкөнүн саясий, экономикалык жашоосуна катышы, укуктук дискриминация, билим берүүдөгү, саламаттык сактоодогу, жумуш менен камсыздоо жана зомбулук тобокелдиктери өңдүү көрүнүштөр кирет.

WPS индекси АКШдагы Жоржтаун аялдар, тынчтык жана коопсуздук институту менен норвегиялык PRIO борбору тарабынан жарыяланып турат. (KbA)

Москвада аскерге барбаган борбор азиялыктарга каршы 22 кылмыш иши козголду. Бул тууралуу Тергөө комитети билдирди.

Кеп буга чейин орус жарандыгын алган адамдар тууралуу болуп жатат. Учурда укук коргоо органдары аларды издеп жатканы маалым болду. Эгер алар чындап эле аскерге баруудан баш тартса, жарандыктан ажыратылат.

Буга чейин жарандык алган 80ден ашуун адам Орусиянын Куралдуу күчтөрүнө кызмат өтөө үчүн жиберилген.

Ушул жылдын аягына чейин аскерге 18 жаштан 27 жашка чейинки жарандар чакырылат. 2024-жылдын 1-январынан тарта аскерге чакыруу мөөнөтү 30 жашка чейин узартылат.

Орусиянын Кылмыш кодексинде аскерде кызмат өтөөдөн баш тартканы үчүн эки жылга абакка кесүү каралган.

Быйыл жай айында Орусияда мигранттарга каршы рейддер күч алган. Мамлекеттик Думада "армияга барбай, аскердик милдетин өтөбөгөн мурдагы мигранттарды жарандыктан ажыратуу" мыйзам долбоору сунушталган.

Орусиянын атуулдугун алган борбор азиялыктарды согушка тартуу өнөктүгү Москва Украинага согуш ачканда башталган.

Расмий эсепте, орус жарандыгын алган кыргызстандыктардын саны 600 миңден ашуун. Алардын бир бөлүгү кыргыз паспортунан баш тартпаганы кабарланып келет.

Кыргызстандын Чек ара кызматы "Акынжы" жана "Аксүнгүр" учкучсуз учактарын алды.

Бул тууралуу президенттин басма сөз кызматы кабарлады.

Маалыматка ылайык, президент Садыр Жапаров бүгүн, 28-октябрда, жаңы алынып келген "Акынжы" жана "Аксүнгүр" учкучсуз учуучу аппараттарынын (дрон) базасы менен таанышты.

Базанын инфратүзүмү, дрондордун чек араны кайтаруу күзөтүн уюштуруу ишин көрдү. Садыр Жапаров “Акынжы” жана “Аксүнгүр” дрондору өлкө тарыхында Чек ара кызматына биринчи жолу республикалык бюджеттин эсебинен сатып алынганын белгилеген.

Дрондорду чыгарган Baykar Defence компаниясынын жетекчиси, Түркиянын жараны Байрактар Лютфю Халукту Кыргызстандын мамлекеттик сыйлыгы - "Даңк" ордени менен сыйлаганы маалым болду.
Улуттук коопсуздук боюнча мамлекеттик комитетинин (УКМК) төрагасы Камчыбек Ташиев өлкөдө аскердик техника жана курал-жарактар масштабдуу түрдө жаңыланганын билдирген. Анын сөзүнө караганда, 2020-жылы бул багытка 3,5 миллиард сом гана жумшалса, 2021-жылы 32 миллиард, 2022-жылы 53 миллиард сом сарпталган. Быйылкы алты айда 40 миллиарддан ашык сом бөлүнгөң. Ташиев бул каражатка "Байрактар", "Аксунгур" жана "Акынжы" учкучсуз учактар, абадан коргоочу жабдуулар, Ми-8, Ми-17 үлгүсүндөгү тик учактары алынганын айткан.

Кыргызстандын Куралдуу күчтөрү июнда Орусиянын "Рособоронэкспорт" мамлекеттик ишканасынан Ми-17 тик учагын сатып алган. (ZKo)

Иран бийлигине караштуу Borna.news агенттиги маалымдагандай, 16 жаштагы Армита Герванд оорукананын жандандыруу бөлүмүндө бир жума жаткандан кийин кайтыш болду. Укук коргоочулар ал хижабсыз жүргөнү үчүн кармалганда катуу жараат алганын айтышууда.

Расмий маалыматта кыз кан басымы кескин түшүп кеткендиктен, метродо кулап, башы жарылып, мээси чайкалганын, бул гипоксияга жана мээнин шишип кетишине алып келгени айтылат. Ооруканага жеткирилген Армита комага түшкөн.

Окуядан бир нече күндөн кийин Hengaw укук коргоо кыймылы Гераванд хижабсыз жүргөнү үчүн адеп-ахлак полициясы тарабынан кармалган учурда жараат алганын айтып чыкты. Алардын маалымдашынча, адеп-ахлак полициясы кызга күч колдонгон.

IRNA мамлекеттик агенттиги кийинчерээк метродогу окуя тартылган тасманы көрсөттү. Анда кыз курбулары менен поездге киргени, кайра эле аны эс-учун жоготкон абалда платформага алып чыгышканы тартылган. Amnesty International уюму тасмадагы видео монтаждалган деп эсептейт. Уюмдун билдирүүсүнө ылайык, тасмадагы видеонун үч мүнөттөй бөлүгү жок кылынган.

Былтыр сентябрда Иранда 22 жаштагы студент кыз Махса Амини полиция хижаб эрежесин бузган деп кармап кеткенден кийин каза тапкан. Анын өлүмүнөн кийин Иранда бир нече айга созулган массалык толкундоолор болгон. Кыз-келиндер хижабдарын чечип өрттөшкөн. Укук коргоочулардын маалыматында толкундоолор учурунда 500дөй киши өлүп, 20 миңдей адам кармалган. Кеминде жети киши өлүм жазасына тартылган.

2023-жылдын сентябрь айында Иранда ислам динине ылайык кийинбегендерге он жылга чейин эркинен ажыратуучу мыйзам кабыл алынган. Мыйзамды бузган аялдарга балак уруу жана 8 миң АКШ долларына чейин айып пул салуу каралган.

Кыргыз-тажик чек арасын делимитациялоо жана демаркациялоо боюнча жумушчу топ жетекчилери. Назирбек Бөрүбаев (солдо) жана Ходжазода Ориф Ашури (оңдо).
Бөлүшүңүз
 Пикирлерди көрүңүз

 Принтер

22-28-октябрда Баткен шаарында Кыргызстан менен Тажикстандын чек арасын делимитациялоо жана демаркациялоо боюнча топографиялык жана укуктук маселелер боюнча топтордун жолугушуусу болду.

Тараптар кыргыз-тажик чек арасынын тактала элек тилкелерин андан ары баяндап жазуу маселелерин талкуулашты. Бул тууралуу Министрлер кабинети билдирди. Кыргыз-тажик чек арасын делимитациялоо жана демаркациялоо боюнча эки өлкөнүн өкмөттөрүнүн жумушчу топтору калган тилкелер боюнча сүйлөшүүнү Тажикстандын аймагында өтүүчү жолугушууда улантат.

12-18-октябрь күндөрү Тажикстандын Бустон шаарында кыргыз-тажик чек арасын делимитациялоо жана демаркациялоо боюнча өткөн жолугушууда эки өлкө чек арасынын 13,98 чакырымы макулдашылган. Топографиялык топтор ага чейинки соңку жолугушуусунда чек ара тилкесинин 43,32 чакырымын макулдашканы айтылган.

Кыргызстандын Улуттук коопсуздук боюнча мамлекеттик комитетинин төрагасы Камчыбек Ташиев менен Тажикстандын Улуттук коопсуздук кызматынын төрагасы Саймумин Ятимов баштаган делегациялар 2-октябрда да кездешип, чек ара боюнча протоколго кол коюшкан. Анда бул документ кыргыз-тажик чек арасы боюнча соңку чечимди кабыл алууга негиз болору айтылган. Өкмөт кыргыз-тажик чек арасынын кайсы жерлери такталганы тууралуу маалымат бере элек.

Эки өлкөнүн чек арасынын жалпы узундугу 970-980 чакырымды түзөт. Аны тактоо иштери 2002-жылы башталып, 2020-жылдарга чейин 519 чакырымы толук такталган. Былтыр эки өлкөнүн лидерлери жолукканда жалпысынан 664 чакырымга байланыштуу орток пикир бар экенин ырастаган. Ушул тапта эки өлкөнүн атайын комиссиялары тактала элек тилкелер боюнча сүйлөшүүлөрдү жүргүзүп жатат.

Кыргыз-тажик чек арасынын такталбаган тилкелеринде жаңжалдар мурда да чыгып турган. Эки мамлекет 2021-жылы жана 2022-жылы ири куралдуу кагылышты баштан кечирди. Бишкек менен Дүйшөмбү ал үчүн бири-бирин айыптаган.(ZKo)

АКШ президенти Жо Байден Кытайдын тышкы иштер министри Ван Ини кабыл алды. Ван И Америкада үч күндүк визит менен жүргөн. "Америка авазы" радиосу кабарлагандай, аңгемелешүү бир саатка созулду, ага АКШнын улуттук коопсуздук боюнча кеңешчиси Жейк Салливан менен АКШнын мамлекеттик катчысы Энтони Блинкен катышты.

Американын президенти сөзүндө АКШга да, Кытайга да атаандаштыкка жоопкерчилик менен мамиле кылып, ачык байланышты колдоо зарылчылыгы турганын белгиледи. Байден дүйнөдөгү глобалдык маселелерди чечүүгө эки өлкө чогуу киришүүгө тийиштигин эскерткенин Ак үй маалымдады.

АКШ лидери ошондой эле Ван И менен жума күнкү болгон жолугушууну "окуялардын жакшы маанайда өнүгүүсү жана жакшы мүмкүнчүлүк" деп сыпаттаганын улуттук коопсуздук кеңешинин стратегиялык коммуникациялар боюнча координатору Жон Кирби билдирди.

Ал кошумчалагандай, Байден мурдагыдай эле Кытайдын лидери Си Цзинпин менен жакынкы келечекте жолугушууга ишеним артат. Ошол эле учурда Кирби, кийинки айда Сан-Францискодо өтүүчү АТЭСтин саммитинин алкагында эки өлкөнүн лидерлеринин жолугушуусу болору чечилгенин ачык айткан жок.

Кытайдын тышкы иштер министри Ван И көз караштар ар түрдүү экенине карабай, Кытай менен АКШнын көптөгөн жалпы кызыкчылыктары бардыгын, тараптар чогуу аракеттенүүчү көп чакырыктар болуп жатканын айтып, Кытай менен АКШ диалог жүргүзүшү зарылдыгын белгиледи.

АКШнын мамлекеттик катчысы Энтони Блинкен быйыл июнда Кытайга расмий сапар менен барып, бул өлкөнүн лидери Си Цзинпин менен жолуккан. Бул соңку беш жылдагы Американын жогорку даражалуу өкүлүнүн Кытайга жасаган алгачкы сапары болгон.

Былтыр Кошмо Штаттардын президенти Жо Байден менен Кытай лидери Си Цзинпин Индонезиянын Бали аралында "Чоң жыйырма" саммитинин алкагында үч сааттык сүйлөшүүлөрдү өткөргөн.

Караганда облусундагы көмүр шахтасындагы өрттөн 32 адам каза тапканына байланыштуу Казакстандын президенти Касым-Жомарт Токаев 29-октябрды Аза күтүү күнү деп жарыялады.

Казак президенти кырсык болгон жерге - "Арселор Миттал Темиртау" компаниясына таандык Костенко шахтасына барып, маркум кенчилердин жакындары менен жолугушту. Аларга көңүл айтып, авариянын себептери иликтенип, куткаруучу операциялар уланып жатканын билдирди.

Расмий мааымат боюнча шахтадагы авариядан набыт болгондордун саны 32 адамга жетти. Ушул тапта жер алдында дагы 14 шахтер калганын "АрселорМиттал Темиртау" компаниясы маалымдады.

Ишкана өрт шахтадагы метан газынын жарылуусунан улам чыкканын билдирген. Маалыматка ылайык, жарылуу болгон кезде шахтада 252 адам болгон, алардын 208и тышка чыгарылган. Жергиликтүү бийлик куткарылган шахтерлордун 18и ооруканага жеткирилгенин маалымдаган, учурда алардын 17си бейтапканада, бирөө абалы канааттандырарлык болгону үчүн стационардан баш тарткан.

Кырсык боюнча Кылмыш кодексинин "Тоо-кен жана курулуш иштерин жүргүзүүдөгү коопсуздук талаптарын бузуу" беренеси менен кылмыш иши козголду.

Бул "Арселор Миттал Темиртау" компаниясына таандык кендеги акыркы үч айдагы адам өлүмү менен коштолгон экинчи кырсык. Августтун ортосунда "Казакстан" шахтасында чыккан өрттөн беш киши каза таап, 16 адам жараат алган.

Расмий маалыматтар боюнча, 15 жыл аралыгында "АрселорМиттал Темиртау" компаниясынын кендеринде 100дөн ашык адам өлгөн. Бийлик буга чейин ишкананы өндүрүштү жаңылоо жана инвестиция боюнча милдеттерин аткарбаганы, коопсуздук талаптары сакталбаганы үчүн сындаган.

Казакстандын президенти Касым-Жомарт Токаев окуядан кийин өкмөткө "Арселор Миттал Темиртау" компаниясы менен кызматташууну токтотууну тапшырганын Ак Ордо маалымдады. Казак өкмөтү ишембиде компаниянын активдерин "Казакстандын пайдасына" кайтаруу иштери жүрүп жатканын маалымдады.

Казак өкмөтү буга чейин да аталган ишкананын өлкөдөгү кен тармагында келечеги жоктугун белгилеп, бирок компаниянын ишмердүүлүгүнө каршы чара көргөн эмес.

"Арселор Миттал Темиртау" компаниясы Караганда көмүр бассейниндеги бир катар кендерге ээлик кылат. Андан тышкары Темиртаудагы металлургиялык комбинат жана шаардагы инфратүзүм объекттери да "АрселорМиттал Темиртау" ишканасына таандык. Компанияны британиялык миллиардер, теги индиялык Лакшми Миттал көзөмөлдөйт.

Лейлек районунун Тажикстан менен чектеш “Худжанд-Жаштык-Канибадам” автоунаа жолунда жайгашкан “Кыргызстан” соода түйүнүнүн кампасын текшерген учурунда айрым товарлардын тиешелүү документтери жок болуп чыккан.

Бул тууралуу Улуттук коопсуздук боюнча мамлекеттик комитети (УКМК) 28-октябрда билдирди.

Кампадан 16 миң кутучадан ашык медициналык буюмдар, 19 тонна кумшекер, 9 тонна тоок эти, 18 миңден ашык алкоголдук жана энергетикалык суусундуктардын бөтөлкөлөрү алынды.

Атайын кызмат кабарлагандай, кампаны текшерүү чек арадагы аткезчиликти тыюу иштеринин алкагында күч түзүмдөрү, Мамлекеттик салык кызматы жана Мамлекеттик бажы кызматы менен чогуу жүргүзүлгөн. Учурда кармалган товардын баасы саналып, кылмыш ишин козгоого багытталган кошумча чаралар көрүлүп жатат.

20-июлдагы өкмөттүн отурумунда УКМК төрагасы Камчыбек Ташиев Баткенде күйүүчү майлардын аткезчилиги 100 пайыз токтогонун билдирген.

2021-жылы Баткенде 28-30-апрелдеги куралдуу жаңжалдан кийин Кыргызстан Тажикстан менен чек арасын бир тараптуу жаап, товарларды киргизүүгө тыюу салган. (JsA/ZKo)

Кыргызстан менен Казакстандын чек арасында жаңы "Чаар-Кудук" көзөмөл-өткөрмө бекети ачылды.

Түп районуна караштуу Каркыра жайлоосунда жайгашкан чек ара бекетинин ачылышына президент Садыр Жапаров бүгүн, 28-октябрда катышты. Мамлекет башчы чек арачыларды кызматтык тартипти жана аскердик этиканы сактоого, жүктөлгөн милдеттерин так аткарууга үндөдү.
Президенттин басма сөз кызматы кабарлагандай, өткөрмө бекеттин курулушу сентябрда башталган. Чек аранын алыскы тилкелерин коргоо үчүн жашоого жана кызмат өтөөгө зарыл шарттар менен жабдылган.

"Каркыра" чек ара кызматына тиешелүү жаңы аскер бөлүктүн жоокерлери деңиз деңгээлинен 2280 метр бийиктикте жайгашкан чек аранын алыскы жана татаал тилкелерин кайтарат. Мындан тышкары чет элдик жана ички туристтерди көзөмөлдөшөт.

Үч-Суу, Кичи-Чоң-Жыңалач жана Турук жайлоолоруна кире бериште чек ара режимин тескейт.

Кыргызстан менен Казакстандын чек арасында мындан тышкары дагы сегиз: төрт эл аралык жана төрт эки тараптуу өткөрмө пункту бар. Эл аралык өткөрмө бекеттерге “Ак-Жол”, “Чалдыбар”, “Ак-Тилек” жана “Чоң-Капка” өткөрмө пункттары, эки тараптууга “Кең-Булуң”, “Токмок”, “Кайыңды” жана “Каркыра” чек ара пункттары кирет. (ZKo)

29-октябрда түнкүсүн Ош, Жалал-Абад, Нарын облустарынын айрым жерлеринде жаан жаайт, тоолуу райондорунда карга айланат. Чүй, Талас, Баткен, Ысык-Көл облустарынын тоолуу райондорунда кар жаайт.

Күндүз Ысык-Көл, Нарын, Ош облустарынын айрым жерлеринде жаан жаап, тоолуу райондорунда карга айланат.

Батыштан соккон шамалдын ылдамдыгы 4-9 м/с.

Абанын температурасы:

Чүй өрөөнүндө түнкүсүн 5…10, күндүз 19…24;

Талас өрөөнүндө түнкүсүн 3…8, күндүз 17…22;

Баткен, Ош, Жалал-Абад облустарында түнкүсүн 8…13, күндүз 21…26;

Ысык-Көл облусунда түнкүсүн 4…9, күндүз 12…17;

Нарын облусунда түнкүсүн 1…6, күндүз 12…17;

Бишкек шаарында жаан-чачын жаабайт. Батыштан соккон шамалдын ылдамдыгы 4-9 м/c.
Абанын температурасы түнкүсүн 8…10°, күндүз 22…24 градус жылуу болот.

Бишкек шаарына 31-октябрда жылуулук берилет
Бишкек мэриясынын басма сөз кызматы кабарлагандай, борбор калаада жылуулук 31-октябрдан тарта бериле баштайт.

Мындай жарлыкка мэр Эмилбек Абдыкадыров кол койду.

Маалыматка ылайык, жылуулук берүү бир нече күнгө созулат. Алгач бала бакча, мектептерге, ооруканаларга жана башка социалдык мекемелерге, андан кийин көп кабаттуу үйлөргө кое берилет.

Борбор калаага жылуулук жыл сайын абанын температурасы беш күн катары менен +8 градустан төмөн болгондо берилет.

Былтыр Бишкекте жылуулук берүү 26-октябрда башталган.

Мурдараак Бишкек жылуулук энергетикалык борбору (ЖЭБ) менен “Бишкек жылуулук тармагы” биригип, жаңы - "Бишкек шаардык жылуулук электр системаларынын борбору" деп аталган мамлекеттик ишкана түзүлөрү кабарланган.(ZKo)

Бириккен Улуттар Уюмунун (БУУ) израил аскерлерин жана ХАМАСтын согушкерлерин "токтоосуз бекем, туруктуу гуманитардык тынчтыкка чакырган " резолюциясын Кыргызстан кубаттап добуш берди.

БУУнун Башкы Ассамблеясынын Твиттердеги баракчасында резолюцияга 120 өлкө макул, 14 өлкө каршы добуш берген. Бир канча өлкөлөр калыс турумду карманса, айрымдары добуш берген эмес.

Бүгүн, 28-октябрда болжол менен 300дөй адам Бишкектеги Максим Горький атындагы бакчада Газа тилкесиндеги палестиндерди колдоо акциясын улантышты.

Алар “Палестинага боштондук”, "Кыргынды токтоткула" деп жазылган плакаттарды көтөрүп чыгышты.

"Азаттыктын" кабарчысынын маалымдашынча, акция өтүп жаткан жерде милиция кызматкерлери коопсуздукту көзөмөлдөп турат.

Газанын тургундарын колдоо акциясы Бишкекте 21-октябрда да болгон. Анда катышуучулар Газа тилкесине гуманитардык жардам жөнөтүү демилгесин көтөрүшкөн.

ХАМАС көзөмөлдөгөн Газа тилкесинин Саламаттык сактоо министрлиги израил армиясынын аба соккуларынан мүрт кеткен 7 миңден көп кишинин аты-жөнү жазылган тизмени жарыялады.

ХАМАС террордук тобу Израилге 7-октябрда кол салып, 1400дөй кишинин өмүрү кыйылган. 200дөн көп киши барымтага алынган. Израил ошондон бери Газа тилкесине абадан сокку уруп жатат.

Согуш маалында тараптардын билдирүүлөрүн көз карандысыз булактардан ырастоо мүмкүн эмес.

Кыргызстандын Тышкы иштер министрлиги 9-октябрда Израил менен Газа секторундагы топтордун кармашы курчуп кеткенине байланыштуу билдирүү таратып, эки тарапты ынтымакка келүүгө чакырган.

ХАМАС АКШ жана Европа Биримдигинде "террордук уюм" деп таанылган.(KS/ZKo)

Караганда облусундагы Костенко көмүр кенинде өрттөн каза болгон шахтерлордун саны 21ге жетти. Буга чейин 11 адам набыт болгону кабарланган.

Шахтадагы өрт 28-октябрда чыккан. Кырсык маалында жер алдында 252 адам болгон, сыртка 205 шахтер чыгарылды. Алардын ичинен 18 адам ооруканага жеткирилген. Ушу тапта шахтада дагы он чакты киши бар.

"АрселорМиттал Темиртау" ишканасынын жетекчилиги шахтадагы өрт метан газы жарылгандан улам чыгышы ыктымал экенин билдирүүдө.

Казакстандын президенди Касым-Жомарт Токаев окуядан кийин өкмөткө "АрселорМитталТемиртау" компаниясы менен кызматташууну токтотууну тапшырды.

Бул тууралуу Ак Ордо маалымдады.

Казак өкмөтү аталган ишкананын өлкөдөгү кен тармагында келечеги жок экенин айткан. Бирок мындай билдирүүлөрдүн соңунда компаниянын ишмердүүлүгүнө каршы так аракеттер болгон эмес.

"АрселорМиттал Темиртау" компаниясы Караганда көмүр бассейниндеги бир катар кендерге ээлик кылат. Андан тышкары Темиртаудагы металлургиялык комбинат жана шаардагы инфратүзүм объекттери да "АрселорМиттал Темиртау" ишканасына таандык. Компанияны британиялык миллиардер, теги индиялык Лакшми Миттал көзөмөлдөйт.

Быйыл августта "Казакстан" компаниясынын шахтасында чыккан өрттөн беш киши каза таап, 16 адам жараат алган.

Расмий маалыматтар боюнча, 15 жыл аралыгында "АрселорМиттал Темиртау" компаниясынын кендеринде 100дөн ашык адам өлгөн. Бийлик буга компаниянын ээсин күнөөлөп, ишкана өндүрүштү жаңылоо жана инвестиция боюнча милдеттерин аткарбай жатканын билдирип, коопсуздук талаптары сакталбаганы үчүн сындаган.

Айыл чарба министрлигинин алдындагы Ветеринария кызматы шарп жана кутурмага каршы вакцина сатып алууну көздөөдө.

Мамлекеттик сатып алуулар порталындагы маалыматка ылайык, шарпка каршы 787 878 доза вакцина, ал эми кутурмага каршы 45 455 доза сатып алынат.

Бул эки илдетке каршы вакцинаны сатып алууга министрликтин бюджетинен 26 млн 999 984 сом бөлүнөт.

Кыргызстанда акыркы убактарда кутурма илдети жайылганы кабарланган. Жаныбарлардан кишилерге жуккан учурлар катталган. Октябрь айынын башында Ошто 12 жаштагы бала кутурма оорусун жуктуруп алгандан кийин чарчап калган.

Кыргызстандагы эпизоотикалык абалга байланыштырып, Орусия, Казакстан эт-сүт азыктарын сатып алуудан баш тарткан учурлары бар.(ZKo)

Бириккен Улуттар Уюмунун (БУУ) Израил аскерлерин жана ХАМАСтын согушкерлерин "токтоосуз бекем, туруктуу гуманитардык тынчтыкка чакырган " резолюциясын Тель-Авив "осол" деп атады.

Иордания сунуштаган резолюцияны БУУдагы 120 өлкө, анын ичинде Орусия да колдоду. 14 өлкө - Израил, АКШ, Австрия, Венгрия, Хорватия, Чехия, Гватемала, Парагвай жана Океаниядагы Австралия баштаган алты өлкө каршы добуш берди. 45 өлкө калыс калганын билдиришти. Бир нече өлкө добуш берүүгө катышкан жок.

Добуш берүүдөн кийин Израилдин БУУдагы өкүлү Гилад Эрдан Улуттар Уюму мындан ары легитимдүү болбосун айтып, аны "зулумдуктун мындан ары күчөшүн камсыздоого аракет кылат" деп айыптады. Анын сөзүнө караганда, ХАМАС менен эч кандай сүйлөшүү жана талкуулар болушу мүмкүн эмес. "Израил радикал топтун мындан ары да зулумдук кылышына жол бербейт" деп белгиледи Эрдан.

Израил өкүлү зомбулукту токтотууну каалагандар ХАМАСты куралын таштап, багынып берүүгө жана барымтадагыларды бошотууга чакырууга тийиш экенин кошумчалады.

ХАМАСтын колунда 7-октябрь күнү Израилге чабуул учурунда кармалган 200дөн ашуун киши барымтада турат.

Израилдин тышкы иштер министри Эли Коэн БУУнун резолюциясын "осол" (позорный) деп атап, "Израил ХАМАСты ИГИЛ сыяктуу эле жок кылууну көздөп турганын" билдирди.

БУУнун резолюциясы юридикалык күчү жок, бирок бул БУУнун ХАМАС Израилге чабуул жасагандан берки алгачкы жообу. Мурдараак уюмдун Коопсуздук Кеңеши Израил-ХАМАС боюнча төрт жолу консенсуска келе алган эмес.

ХАМАС көзөмөлдөгөн Газа тилкесинин Саламаттык сактоо министрлиги израил армиясынын аба соккуларынан мүрт кеткен 7 миңден көп кишинин аты-жөнү жазылган тизмени жарыялады.

ХАМАС террордук тобу Израилге 7-октябрда кол салып, 1400дөй кишинин өмүрү кыйылган. 200дөн көп киши барымтага алынган. Израил ошондон бери Газа тилкесине абадан сокку уруп жатат.

Согуш маалында тараптардын билдирүүлөрүн көз карандысыз булактардан ырастоо мүмкүн эмес.

ХАМАС АКШ жана Европа Биримдигинде "террордук уюм" деп таанылган.

Казакстандын Караганда облусундагы "АрселорМиттал Темиртау" компаниясына таандык Костенко көмүр шахтасында өрт чыгып, 11 кенчи набыт болду.

Бул тууралуу облустун акими Ермаганбет Булекпаев 28-октябрда маалымдады. Анын сөзүнө караганда, бүгүн, 28-октябрда жергиликтүү убакыт менен саат 9:00го карай, 18 адам ооруканага жеткирилди.

Караганда облусунун жетекчилиги өрт чыккан учурда шахтада 252 адам болгонун маалымдоодо. Сыртка 205 шахтер чыгарылган. Жер алдында дагы кишилер бар.

Аким Фейсбуктагы баракчасына кырсык болгон жерде 40 куткаруучу жана атайын 10 техника иштеп жатканын, окуяга байланыштуу оперативдүү штаб түзүлгөнүн жазды.

Штабды жетектөө үчүн өзгөчө кырдаалдар министри Сырым Шарипханов жөнөп кеткенин мекеменин басма сөз кызматы кабарлады.

"АрселорМиттал Темиртау" ишканасынын жетекчилиги шахтадагы өрт метан газынын жарылганынан улам чыгышы ыктымал экенин билдирүүдө. Аталган компания Караганда көмүр бассейниндеги бир катар кендерге ээлик кылат. Андан тышкары Темиртаудагы металлургиялык комбинат жана шаардагы инфратүзүм объекттери да "АрселорМиттал Темиртау" ишканасына таандык. Компанияны британиялык миллиардер, теги индиялык Лакшми Миттал көзөмөлдөйт.

Быйыл августта "Казакстан" компаниясынын шахтасында чыккан өрттөн беш киши каза таап, 16 адам жараат алган.

Расмий маалыматтар боюнча, 15 жыл аралыгында "АрселорМиттал Темиртау" компаниясынын кендеринде 100дөн ашык адам өлгөн. Бийлик буга компаниянын ээсин күнөөлөп, ишкана өндүрүштү жаңылоо жана инвестиция боюнча милдеттерин аткарбай жатканын билдирип, коопсуздук талаптары сакталбаганы үчүн сындаган.

Казак өкмөтү аталган ишкананын өлкөдөгү кен тармагында келечеги жок экенин айткан. Бирок мындай билдирүүлөрдүн соңунда компаниянын ишмердүүлүгүнө каршы так аракеттер болгон эмес.

Миннесота штатынан шайланып келген конгрессмен, 54 жаштагы Дин Филлипс 2024-жылы болуучу президенттик шайлоодо Демократиялык партиядан талапкерлигин коюу ниетин билдирди.

"Америка авазы" маалымдагандай, ал партиянын атынан Байден менен атаандашууну көздөөдө. Басылма Филлипстин мындай үмүтүнө Байдендин курагы негизги себеп болуп жатканын белгилеген.

Дин Филлипс – Өкүлдөр палатасындагы эң бай, мультимиллионер конгрессмен. Саясий карьерасына чейин ал өгөй атасынын арак жана шнапс чыгарган компаниясын мурастап алып, балмуздак чыгаруучу Talenti gelato фирмасын түзгөн. 2018-жылы шайлоо алдындагы өнөктөштүк учурунда Филлипс балмуздак жүктөлгөн автоунааны айдап жүргөн.

Ал өзүнүн Палатага бешинчи ирет шайланып жаткан республикачы атаандашын утуп чыккан. Ага чейин Филлипс өз аймагындагы шайлоолордо республикачыларды эки ирет жеңип алган.

Шайлоо алдындагы жарнамасында Дин Филлипс "Бизде көйгөйлөр көп. Биз экономиканы калыбына келтирүүнү көздөп жатабыз. Биз Американы калыбына келтирүүнү көздөп жатабыз", - деп айткан.

"Америка авазынын" маалыматында, Филлипс шайлоо алдындагы иш-чараларын Нью-Гэмпшир штатындагы Конкорд шаарында өткөрүп, штаттын кеңсесине праймеризге катышуу үчүн документтерин тапшырды.

АКШда президенттик шайлоо 2024-жылы 5-ноябрда өтөт. Анда талапкер катары катышарын азыркы президент Жо Байден быйыл, 25-апрелде маалымдаган.

78 жашында АКШ президенти болуп шайланган Жо Байден өлкөнүн 46-мамлекет башчысы.

Аялдарга зомбулукка каршы акция. Бишкек. Март, 2023-жыл.
Бөлүшүңүз
 Пикирлерди көрүңүз

 Принтер

Борбор Азия чөлкөмүндө Кыргызстан аялдар үчүн эң кооптуу өлкө бойдон калууда.

Дүйнөдөгү аялдардын коопсуздугу жана бакубаттыгы боюнча глобалдык индекстин (WPS) ушул жумада жарыяланган баяндамасына ылайык, Кыргызстан аялдардын коопсуздугу жана бакубаттыгы боюнча глобалдык индексте 95-орунда.

Кыргызстан 2021-жылы да WPS индексинде 97-катарда болуп, Борбор Азиядагы аялдар үчүн эң кооптуу өлкө деп таанылган.

Баяндамада Кыргызстанда аялдардын бийликтеги орду 20% ашпай турганы, 13% аялдар жакын адамдары тарабынан зордук-зомбулукка кабылары жазылган.

Кыргызстандан бир тепкич өйдө Өзбекстан жайгашкан, Тажикстан 90-орунда. Казакстан 80-катарда. Ал эми Түркмөнстан Борбор Азиядагы аялдар үчүн коопсуз деп саналган өлкө катары 58-орунду ээлеген.

Аталган индексте 170 өлкөдөгү аялдардын абалы камтылган. Аялдардын абалын Норвегиянын Тышкы иштер министрлигинин колдоосу менен Жоржтаун институтунун Гендердик маселелер, коопсуздук жана тынчтык борбору 13 категория боюнча - аялдардын коомдогу, эмгек рыногундагы ордун, саясаттагы абалын, социалдык коопсуздугун изилдеген.

WPS индекси боюнча Европадагы тогуз: Норвегия, Дания, Финляндия, Исландия, Швеция, Швейцария, Люксембург, Австрия, Нидерланды жана Жаңы Зеландия аялдар үчүн эң коопсуз, Түштүк Судан, Конго, Борбордук Африка Республикасы, Ооганстан, жана Йемен абдан кооптуу өлкө болду.


Кыргызстандын статистика комитети жана бир катар уюмдар үч-төрт жыл мурун жүргүзгөн сурамжылоолорго караганда, Кыргызстандагы ар бир төртүнчү аял зомбулукка кабылат.

Ички иштер министрлиги акыркы эки жылда өлкөдө үй-бүлөлүк зомбулуктан 20 аял каза болгонун билдирген.(ZKo)

Австралиядагы жылкы.
Бөлүшүңүз
 Пикирлерди көрүңүз

 Принтер

Австралиянын улуттук Костюшко паркында 15 миңден көп жапайы жылкы-брамбилер жок кылынат. Бийлик мындай кадамга табиятты коргоо үчүн барганын билдирди.

Маалыматка караганда, чечим коомчулук менен талкуудан кийин кабыл алынган. Жылкыларды үч жыл ичинде атып жок кылышат. Бул убакыт аралыгында 3 миңдей эле жаныбар калыш керек.

Брамбилердин санын азайтуу менен жоголуп бараткан башка жаныбарлардын алты түрүн жана өсүмдүктөрдүн эки түрүн сактап калуу мүмкүн. Бийликтин мындай кадамын жергиликтүү экологиялык топтор да кубатташканын The Guardian басылмасы жазды.

Ал эми Брамбилерди коргоо альянсы жылкыларды жок кылбай эле башка жакка айдап кетүү керек деп эсептейт.

Сербия менен Венгриянын чек арасынан анча алыс эмес жерде мигранттар атышып, үч кишинин өмүрү кыйылып, бир адам оор жараат алды. Окуя 27-октябрдын таңында Хоргос кыштагындагы каралбай калган кампалардын биринде болгонун серб полициясы "Эркин Европа/Азаттык" радиосунун балкан кызматына билдирди.

Атышуу болгон жерге көп сандагы полиция кызматкерлери барып, учурда иликтөө иштери уланууда. Венгриянын расмий өкүлдөрү Брюсселде өтүп жаткан Евробиримдиктин саммитинде мыйзамсыз миграцияны ооздуктоо үчүн ыкчам чара керек экенин билдиришти.

Өкмөттүн өкүлү Золтан Ковач “мигранттардын тобу жасап жаткан кылмыштын жана террордун деңгээлинин өсүшү тууралуу” Венгриянын буга чейинки эскертүүлөрү көз жаздымда калганын X социалдык түйүнүнө жазды.

“Менимче, бизге лагерлер үчүн квоталар же лагерлер эмес, чек араларыбызды коргоп, жарандарыбыздын коопсуздугун коргоо үчүн ыкчам жана бирдиктүү аракеттер керек экенин Брюсселге түшүнүү убактысы келди”, - деди Ковач.

Сентябрда Венгрия-Сербия чек арасындагы Суботица шаарынын жанындагы мигранттардын атышуусунда эки кишинин өмүрү кыйылган.

Газа тилкесиндеги БУУнун мектебинде балдарга тамак таратылып жатат. 23-октябрь, 2023-жыл.
Бөлүшүңүз
 Пикирлерди көрүңүз

 Принтер

Үч жумадан бери Израил ХАМАС радикал тобуна жооп катары уруп жаткан соккулардан кийин Бириккен Улуттар Уюму Газа тилкесине “үзгүлтүксүз” жардам көрсөтүү зарыл экенин билдирди.

Уюмдун палестин качкындарынын иши боюнча башкармалыгынын башкы комиссары Филипп Лазарини азырынча көрсөтүлүп жаткан жардамды “күкүмгө” салыштырып, Газа тилкесине "көлөмдүү жана тынымсыз жардам көрсөтүү" керек экенин 27-октябрда белгиледи.

“Биз бул жакта сүйлөп жатканда, Газада кишилер өлүп жатат. Алар бир гана бомбалардан жана башаламандыктардан эмес, көбү Газанын блокадага алынганынан улам каза таап жатат. Дары-дармек жетишпейт, суу, тамак-аш түгөнүп баратат. Көчөлөр акыр-чикирге толо баштады. Газа тилкесинде ар кандай оорулардын жайылуу коркунучу күч”, - деди Филипп Лазарини.

Буга чейин Египеттин аймагынан Рафах өткөрмө бекети аркылуу гуманитардык жардам жүктөлгөн 74 машине киргени маалым болгон.

ХАМАС көзөмөлдөгөн Газа тилкесинин Саламаттык сактоо министрлиги израил армиясынын аба соккуларынан мүрт кеткен 7 миңден көп кишинин аты-жөнү жазылган тизмени жарыялады.

ХАМАС террордук тобу Израилге 7-октябрда кол салып, 1400дөй кишинин өмүрү кыйылган. 200дөн көп киши барымтага алынган. Израил ошондон бери Газа тилкесине абадан сокку уруп жатат.

Согуш маалында тараптардын билдирүүлөрүн көз карандысыз булактардан ырастоо мүмкүн эмес.

Бишкек-Ош жолундагы өрт. 25-октябрь, 2023-жыл. (Соцтармактарга жарыяланган тасмадан алынган сүрөт)
Бөлүшүңүз
 Пикирлерди көрүңүз

 Принтер

Өзгөчө кырдаалдар министрлигинин (ӨКМ) маалыматында, 27-октябрда, саат 14:30 чамасында Бишкек-Ош жолундагы Төө-Ашуу ашуусунун жолунда өрт кырсыгы катталды.

Ага ылайык, магистралдын 96-чакырымынан түндүктөн түштүктү көздөй бара жаткан күйүүчү май ташуучу унаанын чиркегичи кулап, күйүп кеткен. “Мерседес Бенц” жана “Хонда СРВ” унаалары жардам берүү үчүн токтогон учурда, өрттөнүп жаткан цистерна жарылып, жеңил автоунаалар да күйүп кеткен.

Кырсыктан төрт адам жараат алып, Жайыл райондук ооруканага жеткирилди.

Кара-Балта шаардык өрт өчүрүү башкармалыгынан өрт өчүрүүчү бир бригада, үч куткаруучу тартылып, өрт толугу менен саат 15:40та өчүрүлдү.

Бишкек-Ош жолунда автоунаалардын кырсыгы көп катталат. Адам өлүмү менен коштолгон учурлар да арбын.(ZKo)
АКШ өкмөтүнүн каржылоосунун негизинде Мерсико бейөкмөт уюму Кыргызстандагы 400дөн ашык мектепте 80 миңден көп окуучуну бир маал ысык тамак менен камсыздоого каралашат. Ал МакГоверн-Долдун азык-түлүк программасынын алкагында ишке ашат. Бул тууралуу Кошмо Штаттарынын Кыргызстандагы элчилиги кабарлады.

Былтыр Билим берүү жана илим министрлиги мектептердин 74% окуучуларга бир маал ысык тамак берилерин, 2023-жылдан тартып бардык мектепке жайылтуу пландалып жатканын билдирген. Анда ушул жылдан тартып кенже класттардын окуучуларынын тамактануусуна күнүгө бөлүнгөн жети сом көбөйүп, 20 сомго чыгарыларын маалымдаган.

Расмий маалыматка ылайык, 1-4-класстардын окуучуларынын жалпы саны жалпысынан 56 миңге чамалайт. Мектептерде ысык тамак берүүгө бюджеттен 595 миллион сом бөлүнүп келгени айтылган.

Өкмөт бул жылы окуучулардын тамактануусуна канча каражат сарпталарын маалымдай элек.

Соңку жылдары Кыргызстанда негизги азык-түлүктөрдүн баасы бир нече эсе кымбаттады.

Мерсико бейөкмөт уюму Кыргызстанда 1994-жылдан бери иштейт. Уюм окуучуларды ысык тамак менен камсыз кылуу, мектептердин ашканаларына жабдуу жактан жардамдашуудан сырткары Кыргызстандын мектептерин суу менен камсыз кылуу, санитария жана гигиена инфраструктурасын жакшыртуу жана окуу китептерин кыргызчага которуу багытында дагы каралашып келет.

Жогорку Раданын мурдагы депутаты, орусиячыл активист Олег Царев. 21-февраль, 2015-жыл.
Бөлүшүңүз
 Пикирлерди көрүңүз

 Принтер

Орусия аннексиялап алган Крымда Жогорку Раданын мурдагы депутаты, орусиячыл активист Олег Царевду белгисиз бирөөлөр атып кетти. Бул тууралуу “Биз Орусия менен биргебиз” кыймылынын төрагасы Владимир Рогов билдирди.

Учурда Царев оорукананын жандандыруу бөлүмүндө оор абалда экени кабарланды.

Саясатчынын Телеграм-каналынын администратору жазгандай, кол салуу 27-октябрга караган түнү Царев жашаган Ялта санаторийинин аймагында болгон.

Олег Царев Жогорку Раданын төрт жолку чакырылышынын депутаты болгон. Ал Киевден 2014-жылы чыгып кетип, соңку жылдары Орусия аннексиялап алган Крымда жашап, саясий ток-шоуларга активдүү катышып келген.

Украинадагы сот аны өлкөнүн чек араларын өзгөртүү жана конституциялык түзүмдү алмаштыруу боюнча ачык чакырыктары үчүн сыртынан 12 жылга эркинен ажыраткан.

Жакында эле ал Мариуполду мигранттар калыбына келтирип, жергиликтүү тургундар жумушсуз калып жатат деп орус бийлигин сынга алган.

Буга чейин Украинанын Москва убактылуу ээлеп алган аймактарында бир катар орусиячыл активисттер киши колдуу болгон. Орусиянын тергөө кызматы бул үчүн украин атайын кызматтарын күнөөлөп келет. Киев бул окуяларды комментарийлебейт.

Өзбекстандын президенти Шавкат Мирзиеев менен Франциянын президенти Эммануэл Макрон. Елисей сарай, Париж. 22-ноябрь, 2022-жыл.
Бөлүшүңүз
 Пикирлерди көрүңүз

 Принтер

Франциянын президенти Эммануэл Макрон 1-2 ноябрда Казакстанга жана Өзбекстанга расмий сапар менен барат. Бул тууралуу Елисей сарайы билдирди.

“Франция бул эки өлкөнү реформа жана модернизация жолунда колдоп, Европа менен алакаларын бекемдөөдө салым кошууга даяр",-деп билдирди француз лидеринин администрациясы 26-октябрда.

Ошондой эле Казакстан жана Өзбекстан менен алаканы бекөмдөөнүн максаты “экономикалык, энергетикалык, саламаттык сактоо, айыл чарба көз карандысыздыгы жана коргонуу багытында кызматташуу ”экени белгиленген.

Соңку ирет Франциянын президенти Франсуа Миттеран Өзбекстанга 1994-жылдын апрелинде келген. Ал эми былтыр ноябрда Өзбекстандын президенти Шавкат Мирзиеев Францияга расмий сапар менен барган.
Пакистандын мурдагы өкмөт башчысы Имран Хан.
Бөлүшүңүз
 Пикирлерди көрүңүз

 Принтер

Пакистанда сот мамлекеттик сырга байланыштуу иш боюнча айыпталып жаткан мурдагы өкмөт башчы Имран Ханды күрөөгө бошотуудан баш тартты. Бул тууралуу 27-октябрда анын адвокаты билдирди.

23-октябрда Пакистандын Равалпинди шаардык соту Ханга жана мурдагы тышкы иштер министри Шах Махмуд Курешиге мамлекеттик сырдын ачыкка чыгып кетиши боюнча айып таккан.

Былтыр апрель айында кызматтан кеткенине байланыштуу маалымат жыйында Хан жашыруун дипломатиялык документти көрсөткөн. Колундагы документ анын кызматтан алынышына "АКШнын катышы бар экенинин далили" деп айткан. Документ ачык жарыяланган эмес. Бирок ал Исламабаддын Вашингтондогу элчилиги менен Пакистандын Тышкы иштер министрлигинин ортосундагы дипломатиялык телеграмма деген маалыматтар бар.

“Техрик-е-Инсаф” партиясынын лидери Хан жана анын орун басары Куреши экөө тең учурда камакта. Алар айыпты четке кагып жатышат.

Мурдагы крикет жылдызы, 71 жаштагы Ханды Пакистанда колдогондор дагы эле көп. Ал быйыл августта кызматта отурганда келген белектерди сатып жиберген деген кине менен үч жылга камалган. Апелляциялык сот өкүмдү жокко чыгарган, бирок кийин Хан документ иштерине байланыштуу кайра камалган.

Бул иш боюнча сот 27-октябрда өтөрү күтүлүүдө. Адвокаттардын айтымында, эгер күнөөлүү деп табылса, мурдагы министрлер 14 жылга чейин эркинен ажыратылышы мүмкүн.

Cириянын түндүгүндөгү Аль-Танф аскердик жайы. 22-октябрь, 2018-жыл. Иллюстрациялык сүрөт.
Бөлүшүңүз
 Пикирлерди көрүңүз

 Принтер

Кошмо Штаттар 26-октябрга караган түнү Сириянын чыгышындагы эки жайга абадан сокку урду. Пентагондун маалыматына караганда, бул жайларды Ирандагы Ислам революциясынын сакчылар корпусу колдонот. Сокку Сирия менен Ирактагы америкалык базаларга соңку жумада жасалган чабуулдарга жооп катары урулган.

«Бул жогорку тактыктагы соккулар өзүбүздү коргоо максатында, 17-октябрдан бери Иранга байланышы бар куралдуу топтордун Ирак менен Сириядагы АКШнын жеке курамына каршы тынымсыз жасап жаткан ийгиликсиз чабуулдарына жооп катары уюштурулду», – деди Пентагондун башчысы Ллойд Остин. Ал кошумчалагандай, соккулар президент Жо Байдендин уруксаты менен жасалды.

Буга чейин Байден Ирандын жогорку руханий лидери Али Хаменеиге жасаган өтө сейрек жеке кайрылуусунда Тегеранга Жакынкы Чыгыштагы америкалык аскерлерге чабуул жасоодон оолак болууну эскерткен.

Соңку жума ичинде АКШнын жана анын өнөктөштөрүнүн аскерлери жайгашкан Ирактагы базалары 12 жолу, ал эми Сириядагысы төрт жолу аткыланган. Натыйжада жалпысынан 20дан ашуун америкалык жоокер жараат алган. Кол салуу үчүн жоопкерчиликти Ирактагы иранчыл топтор алган.

Бишкектеги эко-такси.
Бөлүшүңүз
 Пикирлерди көрүңүз

 Принтер

Борбор калаада муниципалдык такси паркын ишке киргизген Evion компаниясы менен Кытайдын электромобиль тетиктерин чыгаруучу Rizhao Xingxian Trading Co., Ltd ишканасынын өкүлдөрү бүгүн, 27-октябрда Бишкек шаарын өнүктүү жана инвестиция тартуу агенттигинде жолугушту. Анда учурунда эко-такси паркындагы электромобилдердин санын көбөйтүү тууралуу сөз болду.

Бишкек шаарын өнүктүрүү жана инвестиция тартуу агенттигинин жетекчиси Курманбек Молдокуловдун "Азаттыкка" билдиргенине караганда, жыл аягына чейин паркка дагы 120 электромобил кошулат:

"Биздин жергиликтүү ишкана менен Кытайдын компаниясы инвестициялык долбоор сунуштап келишкен. Evion компаниясы муниципалдык эко-такси паркын түзүп, учурда 20 унааны иштетип жатышат. Жыл аягына чейин дагы 120 унаа кошулары айтылды. Жакынкы болочокто баасы арзан эко-таксилердин санын 5 миңге жеткирүү максаты коюлган".

Бишкек шаар мэриясы Evion компаниясы менен бирге калаада муниципалдык эко-такси кызматын 1-октябрдан тарта ишке киргизген. Азырынча такси бир гана багытта: Киев-Абдырахманов көчөлөрүнүн кесилишинен 12-кичи районго чейин каттайт. Эко-таксилер күн сайын элдин каттамы күчөгөн учурда - саат 07:00 - 10:00 жана 17:00 - 20:00 аралыгында гана жүрөт. Анда жүрүү акысы бир киши үчүн 50 сом.

Эко-такси - ишкерлер менен шаар бийликтин кызматташуусунда ишке ашып жаткан пилоттук долбоор.

Бишкекте коомдук транспорт маселеси - курч социалдык көйгөйлөрдүн бири. Автобус жана троллейбус жетишсиз болгондуктан, жүргүнчүлөрдү негизинен жеке ишканаларга таандык маршруттук кичи автобустар тейлейт. Алар экологияны бузуп, жол коопсуздугуна коркунуч жаратып жатканы, шаарда муниципалдык автобустар көбүрөөк болушу керектиги көптөн бери айтылып келет.

Өкмөт Бишкекти Кытайда жасалган 1000 жаңы автобус менен камсыздоону, алардын жарымын жыл аягына чейин алып келүүнү көздөөдө. Азыркы тапта жаңы автобустардын 112си келип, иштеп жатат.(ZKo)

Кытайдын мурдагы өкмөт башчысы Ли Кэцян. 22-май, 2020-жыл.
Бөлүшүңүз
 Пикирлерди көрүңүз

 Принтер

Кытайдын Мамлекеттик Кеңеши-өкмөтүнүн мурдагы башчысы Ли Кэцян 68 жашында көз жумганын 27-октябрда мамлекеттик "Синьхуа" жазды. Маалыматка караганда, ал жүрөгү кармап каза тапкан. Reuters агенттиги дарыгерлер колунан келген аракетин көрсө да, анын өмүрүн сактап калууга мүмкүн болбогонун жазды.

Ли Кэцян Мамлекеттик Кеңештин премьери кызматын он жыл аркалаган. Соңку жылдары жумушчу орундарын түзүп, пандемиядан кийин туруктуулукту камсыздоо үчүн өлкөнүн экономикалык саясатын өзгөртүүгө чакырып келген. Анын көптөгөн билдирүүлөрү Кытайдын лидери Си Цзинпиндин саясатына каршы болчу.

Ли Кэцяндын ордуна быйыл мартта Ли Цян келген.

Эксперттер Ли Кэцянды партиянын жогорку кызматын ээлеген соңку технократ деп аташчу. Ал кызматтан кеткенден кийин Коммунисттик партиянын Политбюросунун Туруктуу комитетинин курамынан да чыгарылган.

Берлинде Тажикстандын президенти Эмомали Рахмонго каршы акцияга чыккан активисттер. 29-сентябрь, 2023-жыл.
Бөлүшүңүз
 Пикирлерди көрүңүз

 Принтер

Норвегиядагы Хельсинки комитети Тажикстандын бийлигин оппозициячыл активисттердин жакындарына карата жасаган басымын сынга алды. Укук коргоо уюму билдиргендей, соңку эки аптада бийлик оппозиция өкүлдөрүнүн туугандарынын үйлөрүндө электр жарыгын өчүрүп салган.

Билдирүүдө бир катар мисалдар келтирилген. Бул фактыларды Европада бозгунда жүргөн активиcттер өздөрү да ырасташууда. Расмий Дүйшөмбү бул тууралуу комментарий бере элек.

"Тажикстандын бийлиги бозгундагы активисттердин үй-бүлө мүчөлөрүн сотсуз эле жазалоо менен Евробиримдиктин ичиндеги фундаменталдык эркиндикке коркунуч келтирип, мыйзам үстөмдүгүнүн бардык принциптерин бузуп жатат. Мен Дүйшөмбүнү тажикстандык активисттердин үй-бүлө мүчөлөрүнө басым жасоону дароо токтотууга чакырам”,-деди Норвегиядагы Хельсинки комитетинин башкы катчысы Берит Линдеман.

Ошондой эле уюм Тажикстанга өнөктөш болгон демократиялык мамлекеттерге кайрылып Дүйшөмбүнү бул аракеттери үчүн жоопкерчиликке чакырууга үндөдү.

Тажик оппозициясынын өкүлдөрүнүн жакындарына басым алар Берлинде президент Эмомали Рахмонго каршы акцияга чыккандан кийин башталган.

Human Rights Watch эл аралык уюму билдиргендей, Тажикстанда активисттердин 50дөй тууганы суракка чакыртылган.

28-октябрда түнкүсүн Ысык-Көл, Нарын облустарынын айрым жерлеринде жаан жаайт, тоолуу райондорунда карга айланат. Күндүз Жалал-Абад, Ысык-Көл, Нарын облустарынын айрым жерлеринде жаан жаап, тоолуу аймактарда карга айланат.

Батыштан соккон шамалдын ылдамдыгы секундасына 4-9 метрге жетет.

Абанын температурасы:

Чүй өрөөнүндө түнкүсүн 3…8, күндүз 17…22

Талас өрөөнүндө түнкүсүн 2…7, күндүз 16…21

Баткен, Ош, Жалал-Абад облустарында түнкүсүн 5…10, күндүз 19…24

Ысык-Көл облусунда түнкүсүн 2…7, күндүз 9…14

Нарын облусунда түнкүсүн 2…7, күндүз 11…16 градус жылыйт.

Бишкек шаарында жаан-чачын жаабайт. Батыштан соккон шамалдын ылдамдыгы 4-9 м/c. Абанын температурасы түнкүсүн 6…8 °, күндүз 20…22 ° жылуу болот.

Израил аскерлери. 26-октябрь, 2023-жыл.
Бөлүшүңүз
 Пикирлерди көрүңүз

 Принтер

Израилдин жоокерлери аскердик тик учактардын жана дрондордун коштоосунда 27-октябрга караган түнү Газа тилкесинин борбордук бөлүгүндө рейд жүргүздү. Бул тууралуу Израилдин армиясы-ЦАХАЛ билдирди.

"Операциянын алкагында ЦАХАЛдын артиллериясы Шуджайя районунда жана жалпы эле Газа тилкесинде ХАМАС террордук уюмуна караштуу жайларга сокку урду",-деп жазылат армиянын жума күнү тараткан билдирүүсүндө.

Рейддин соңунда израилдик аскерлер аймактан чыгып кетишкен. ЦАХАЛ ошондой эле ХАМАСтын командирлеринин бири Хасана ал-Абдалла жана үч жогорку даражалуу өкүлүн жок кылганын билдирди.

ХАМАС көзөмөлдөгөн Газа тилкесинин Саламаттык сактоо министрлиги израил аба соккуларынан мүрт кеткен жети миңден көп кишинин аты-жөндөрү жазылган тизмени жарыялады.

ХАМАС террордук тобу Израилге 7-октябрда кол салып, 1400дөй кишинин өмүрү кыйылган. 200дөн көп киши барымтага алынган. Израил ошондон бери Газа тилкесине абадан сокку уруп жатат.

Согуш маалында тараптардын билдирүүлөрүн көз карандысыз булактардан ырастоо мүмкүн эмес.

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Улуттук коопсуздук комитети (УКМК) бир айдан бери издөөдө жүргөн, "опузалап акча талап кылууга" айыпталган Ош шаардык ички иштер башкармалыгынын кызматкерлери кармалганын билдирди. Ага ылайык милициянын капитаны Т.Б.Н., милициянын майору И.И.И. жана милициянын капитаны Э.С.Э. тергөө абагына киргизилди.

Буга чейин УКМК Ош шаардык милицясынын төрт ыкчам кызматкери Ош облусунун тургунун зордуктоого айыптап, кылмыш ишин козгойбуз деп коркутуп, 400 миң сом талап кылганын билдирген. 25-сентябрда бул акчанын алгачкы 100 миң сому берилип жаткан учурда ортомчу киши кармалган, ал аркылуу милициянын майору Ж.у.Н. кармалган жана анын калган шерик-кесиптештерине издөө жарыяланган.

Ички иштер министрлиги бул окуя тууралуу комментарий бере элек.

Дүйнө жүзүндө жемкорлуктун деңгээлин изилдеген Transparency International уюму былтыркы жылдын жыйынтыгын чыгарып, Кыргызстанда жемкорлук азайган жок деген бүтүмгө келген. Кыргызстан уюмдун индексиндеги жалпы 100 баллдан 27 упай алып, дүйнөдөгү 185 өлкөнүн ичинен 140-орунду ээледи. Кыргызстан ондогон жылдардан бери жемкорлук индексинде 30 упайга жете албай келет.

Упай канчалык көп болсо, ошол өлкө жемкорлуктан арылуу жолунда экенин далилдейт.

Өкмөт үйү.
Бөлүшүңүз
 Пикирлерди көрүңүз

 Принтер

Кыргызстанда министрлердин орун басарларынын саны азайды. Бул тууралуу өкмөттүн басма сөз кызматы 27-октябрда кабарлады. Министрлер кабинетинин төрагасы Акылбек Жапаровдун токтомунун негизинде, тогуз орун басардын орду жоюларын билдирди.

Ага ылайык, кыскартуулар Экономика жана коммерция министрлигинде, Финансы министрлигинде, Тышкы иштер министрлигинде, Өзгөчө кырдаалдар министрлигинде, Айыл чарба министрлигинде, Билим берүү жана илим министрлигинде, Маданият, маалымат, спорт жана жаштар саясаты министрлигинде, Санариптик өнүгүү министрлигинде жана Социалдык фонддо болот.

"Мындай чечим президенттин “Республикалык бюджеттин чыгашаларын оптималдаштыруу, мамлекеттик органдардын жана жергиликтүү өз алдынча башкаруу органдарынын бюджеттик каражаттарды пайдалануусунун натыйжалуулугун жогорулатуу боюнча чаралар жөнүндө” жарлыгын ишке ашыруунун алкагында кабыл алынды. Буга чейин бул жарлыктын негизинде Жаратылыш ресурстары, экология жана техникалык көзөмөлдөө министрлигинде, Интеллектуалдык менчик жана инновациялар мамлекеттик агенттигинде жетекчинин орун басарларынын саны кыскартылган",-деп жазылган маалыматта.

Конституция өзгөрүп, өлкө президенттик башкарууга өткөндөн кийинки өкмөттүн азыркы түзүмү 2021-жылы октябрда бекиген жана ага ылайык 15 министрлик түзүлгөн. Акылбек Жапаров Министрлер кабинетинин төрагасы менен кошо президенттик администрациясынын жетекчиси дагы болуп дайындалган.

Өрттөнүп жаткан батир. Бишкек. 27-октябрь, 2023-жыл. (Соцтармакка тараган тасмадан алынган сүрөт.)
Бөлүшүңүз
 Пикирлерди көрүңүз

 Принтер

Бүгүн, 27-октябрда өрт өчүрүүчүлөр күйүп жаткан батирде калган үч жаш баланы куткарды. Балдардын абалы канааттандырарлык. Алардан тышкары коңшу эки батирдин тургундары да коопсуз жакка чыгарылган.

Бул тууралуу Өзгөчө кырдаалдар министрлигинин (ӨКМ) басма сөз кызматы кабарлады.

Маалыматка ылайык, Бишкектин "Аламүдүн-1" кичирайонундагы көп кабаттуу үйлөрдүн биринде 8-кабаттагы батирлердин биринде өрт чыккан.

Учурда өрт толугу менен өчүрүлүп, себеби такталып жатат.

Акыркы суткада жалпы өлкөдө беш өрт катталган. Адамдар жараат алган учурлар катталган жок.(ZKo)

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Кыргызстандын чакан жана орто ишканаларын өнүктүрүүгө келип түшкөн тике чет өлкөлүк инвестиция көлөмү (чыгып кетүү агымын эсептебегенде) былтыр 230 млн доллар түзүп, ага чейинки жылга салыштырганда дээрлик 32% өстү. Бул тууралуу бүгүн 27-октябрда Улуттук статистика комитетинен билдиришти.

Мекеменин маалыматына караганда, 2018-жылга салыштырганда бул көрсөткүч 3,3% жогору.

Өсүш айыл, токой, балык чарбасы, пайдалуу кендерди казуу, дүң жана чекене соода, транспорт ишмердиги жана жүктөрдү сактоо, маалымат жана байланыш, финансылык ортомчулук жана камсыздандыруу чөйрөлөрүндө, ошондой эле кесиптик, илимий жана техникалык багыттагы ишканаларда болгону белгиленди.

Тике чет өлкөлүк инвестициялар (93,3%) негизинен Бишкек шаарындагы, Баткен, Чүй жана Жалал-Абад облустарындагы чакан жана орто ишканаларга тартылган.

Статкомдун маалыматына караганда, Кыргызстандын аймагында 17 миңдей чакан жана орто ишкана бар, катталган жеке ишкерлер 442 миңдин, фермердик чарбалар 473 миңдин тегерегинде. (RK)

Тбилиси шаардык соту. Иллюстрациялык сүрөт.
Бөлүшүңүз
 Пикирлерди көрүңүз

 Принтер

Кыргызстандын Грузиядагы элчиси Кайрат Осмоналиев 25-октябрда Тбилиси шаарында Грузияда жазасын өтөп жаткан кыргызстандык жарандарды экстрадициялоо маселесин көтөрдү.

Элчи бул тууралуу Грузиянын Башкы прокуратурасынын эл аралык байланыштар жана укуктук маселелер департаментинин башчысы Ираклий Чилингарашвили менен жолугушуу учурунда айтты.

Бул тууралуу Тышкы иштер министрлигинин (ТИМ) басма сөз кызматы кабарлады.

Маалыматка ылайык, жолугушууда Кыргызстан менен Грузиянын ортосундагы укуктук жардам боюнча кызматташуу маселеси талкууланды. Анын негизинде Грузияда жазасын өтөп жаткан кыргыз жарандарын экстрадициялоо жана ушул тапта кылмышка шек саналган кыргызстандыктардын иши тууралуу сөз болду.

Кайрат Осмоналиев ошол эле күнү Грузиянын Юстиция министрлигинин эл аралык байланыштар жана укуктук кызматташуу департаментинин директору Кетеван Сараджишвили менен да жолугушту. Элчи аны менен сүйлөшүү учурунда да Грузияда эркинен ажыратылган кыргызстандыктарды мекенине экстрадициялоо маселесин козгоду.

Мекеменин басма сөз кызматы кабарлагандай, Грузиянын абактарында үч кыргызстандык жазасын өтөп жатат.

Грузиянын өзүндө 50гө жакын Кыргыз Республикасынын жараны консулдук каттоодо турат.

ТИМдин буга чейинки маалыматына ылайык, учурда 700дөн ашуун кыргызстандыктар чет мамлекеттерде миграцияда. Анын басымдуу бөлүгү - 400 миңден ашууну Орусияда. АКШда 60 миңдей, калгандары Европа өлкөлөрүндө жана мурдагы союздук өлкөлөрдө экени кабарланган.(ZKo)

“Эсимде” изилдөө аянтчасы 29-октябрда Бишкектин Түштүк дарбазасындагы Жеңиш паркында советтик репрессиянын курмандыктарын эскерүү иш-чарасын өткөрөт.

"Аттарын кайтаруу" деп аталган акциянын алкагында репрессияга кабылгандар тууралуу, тактап айтканда, алардын аты-жөнү, жашаган жери, репрессия учурундагы жашы, иштеген жери же кесиби, репрессия болгон күнү, жылы жана реабилитацияланган жылы жөнүндө маалымат берилет.

"Аттарын кайтаруу" акциясы биринчи жолу 2007-жылы Москвада Соловецкий ташынын жанында өткөрүлгөн. Ошондон бери бир катар өлкөлөргө жайылып, миңдеген адам катышкан.

Жогорку Кеңеш 19-октябрда өткөн кылымдын биринчи жарымындагы саясий репрессияларда куугунтукка кабылган, жок кылынган кыргызстандыктарды реабилитациялоо тууралуу мыйзам долбоорун биринчи окууда кабыл алган.

Ошол мезгилдерде болжол менен 40 миңдей кыргызстандык репрессиянын курмандыгы болгон.

Сталиндик репрессия маалында жалпы СССР калкынын 1,7 миллиону камалып, алардын миллионго чукулу атууга кеткен. Советтер Союзунун курамындагы 11 республиканын жашоочулары байырлаган жеринен зордоп көчүрүлүп, ушундай эле кысымга 48 улуттун өкүлдөрү жарым-жартылай кабылган.

Орусиянын армиясы Өрт өчүрүү кызматынын имаратына сокку урду. 27-октябрь, 2023-жыл. Изюм.
Бөлүшүңүз
 Пикирлерди көрүңүз

 Принтер

Орусиянын армиясы 27-октябрга караган түнү Украинанын Изюм шаарындагы Өрт өчүрүү кызматынын имаратына сокку урду. Бул тууралуу Украинанын ички иштер министри Игорь Клименко билдирди.

"Нөөмөттө турган сегиз киши жараат алды. Алардын төртөө ооруканага жеткирилди", – деп тактады Харьков облустук администрация башчысы Олег Синегубов. Анын айтымында, алдын ала маалыматтарга ылайык, сокку С-300 зениттик-ракеталык комплексинен жасалган.

Клименко кошумчалагандай, чабуул Харьков облусунун Өрт өчүрүү кызматынын 200 жылдыгы белгиленип жаткан күнү болгон.

27-октябрга караган түнү Орусиянын армиясы Украинанын аймактарын “Шахеддер” жана "Искандер-М" ракеталары менен аткылоону улантты. Украин күчтөрү Херсон жана Николаев облустарында беш дронду абадан атып түшүргөнүн билдирдм.

Орусиянын Коргоо министрлиги соңку чабуул боюнча комментарий бере элек. Согуш маалында тараптардын билдирүүлөрүн көз карандысыз булактардан тактоо мүмкүн эмес.

Иштебеген даараткана. (Сүрөт Кыйноолордун алдын алуу борборуна таандык)
Бөлүшүңүз
 Пикирлерди көрүңүз

 Принтер

Кыргызстандын Кыйноолорду алдын алуу борборунун жана Акыйкатчы институтунун кызматкерлери 22-октябрда Ош облусундагы Д.Султанов атындагы мектеп-интернаттагы балдардын абалы менен таанышты.

Кыйноолорго каршы борбордун маалымдашынча, мектеп-интернатта тарбиялануучулардын укугу бузулган учурлар аныкталган.

Окуучулар менен сүйлөшкөндө кыздардын бири тарбиячы катаал мамиле кылып, колун көгөртө чымчып алганын айтып берген. 9-класстын окуучулары сабак учурунда таштанды чогулуп калган цистернаны тазалашкан.

Окуучулар интернатты жыйнап жаткан учурда биринин далысына бетондун сыныгы түшүп кетип, чоң тырык пайда болгон.

8-9-класстын окуучулары дене тарбия сабагынан кийин душка чайканууга мүмкүнчүлүк жоктугуна даттанышкан. Алардын айтуусунда, балдар жууна турган мончо дем алыш күндөрү гана иштейт, анын да абалы начар

"Башталгыч 1-4-класстын окуучулары үчүн эки унитаз орнотулган бир гана даараткана иштейт. 5-9-класстар үчүн орнотулган дааратканада болгону жалгыз унитаз иштейт. Суу жылыткыч жок", - деп жазылган маалыматта.

Окуучулар 19-октябрда тамактан курт чыкканы үчүн жебей коюшканн айтышкан. Эреже боюнча балдардын тамак-ашы үчүн камдалган азык-түлүк кампада, атайын текчелерге коюлушу керек болгону менен, баары жерде чачылып жатканы аныкталган.

Мектеп-интернаттагы мүчүлүштүктөрдөн улам акт түзүлүп, прокуратурага жана Кара-Суу райондук билим берүү бөлүмүнө жиберилген.

Кыргызстанда 37 балдар интернаты бар. Анын ичинен 16сы Эмгек, социалдык камсыздоо жана миграция министрлигине караса, 21и Билим берүү жана илим министрлигине караштуу. Интернаттарда жалпы 5 миңдей бала тарбияланат.(ZKo)

Киров суу сактагычындагы быйыл жайындагы абал.
Бөлүшүңүз
 Пикирлерди көрүңүз

 Принтер

Кыргызстан Борбор Азиянын суу-энергетикалык ресурстарын комплекстүү пайдалануу боюнча өз ара пайдалуу компенсациялоо механизмин түзүүнү сунуштайт. Бул тууралуу 26-октябрда өкмөт башчы Акылбек Жапаров 26-октябрда Кз каранды эмес мамлекеттер шериктештигине (КМШ) мүчө өлкөлөрдүн премьер-министрлеринин саммитинде сүйлөп жатып айтты.

Жапаров белгилегендей, кыргыз өкмөтү мындай механизмди түзүүнү сунуштайт жана бул идеясын илгерилетет.

“КМШга мүчө саналган, дүйнөлүк океанга чыга албаган Борбор Азия өлкөлөрү трансконтиненталдык транспорттук коридорлордун чегинде жайгашып, Европага, Перс булуңуна, Индия жана Тынч океандарына кыйыр жолго ээ болуу менен кеңири транспорттук-коммуникациялык тармактарга ээ. Бул алардын регионалдык соода хабына айланууга жана КМШга мүчө мамлекеттердин соода-экономикалык мамилелерин өнүктүрүүгө салым кошуу мүмкүнчүлүгүн шарттайт. Бул максатка жетүү үчүн эл аралык автомобиль жана темир жолдорду, логистикалык борборлорду жана транспорттук терминалдарды кеңейтүү, ошондой эле үзгүлтүксүз эл аралык транзит үчүн инфраструктураны модернизациялоо маанилүү”, - деди Жапаров.

Аймактагы суу ресурстарынын 40% жакынын Кыргызстандагы суулар түзөрүн, аймакты суу менен камсыз кылууда кыргыз тарап өз жоопкерчилигин сезе турганын 13-октябрда КМШнын президенттеринин жыйынында мамлекет башчысы Садыр Жапаров да белгилеген.

Кыргызстандын Киров суу сактагычына топтолгон суунун көлөмү быйыл соңку 30 жылдагы эң төмөнкү чекке түшкөн. Казакстан сугат суунун жетишсиздигинен улам 13 районунда өзгөчө кырдаал режимин жарыялаган.(RK)

Көз каранды эмес мамлекеттер шериктештигине (КМШ) мүчө өлкөлөрдүн биргелешкен абадан коргонуу системасын түзүүгө жана өнүктүрүүгө каражат бөлүү маселеси 26-октябрда Бишкекте уюмдун өкмөт башчыларынын кезектеги жыйынында каралды.

Өкмөттүн басма сөз кызматы билдиргендей, премьер-министрлер бул тармакка 2024-жылга каражат бөлүү жана былтыркы жылы абадан коргонуунун биргелешкен системасын түзүүгө жана өнүктүрүүгө бөлүнгөн каражаттарды пайдалануу, коргоо министрлер кеңешинин алдындагы Абадан коргонуу маселеси боюнча координациялык комитеттин ишин камсыз кылуу жөнүндө документтерге кол коюшту.

Жалпысынан саммитте КМШ алкагында кызматташтыкты өнүктүрүү боюнча 12 документке кол коюлду.

Алардын арасында келерки жылды уюм алкагында Ыктыярчылык кыймыл жылы деп өткөрүү планы, кадастрдык жана кыймылсыз мүлккө укуктарды каттоо, отун-энергетика тармагын санариптик трансформациялоо, уран калдыктарын рекультивациялоо, тоо-кен металлургия, инновация тармагында кызматташуу тууралуу документтер бар.

Быйыл Кыргызстандын аймагында Орусиянын абадан коргонуу системасын жайгаштыруу чечими кабыл алынды. Бул учүн Канттан орус тарапка атайын жер тилкеси бөлүнүп берилди.

КМШнын курамына Кыргызстан, Азербайжан, Армения, Беларус, Казакстан, Молдова, Орусия, Тажикстан, Түркмөнстан, Өзбекстан кирет.

13-октябрда Бишкекте КМШ президенттеринин кезектеги саммитинде жыйырма чакты документ кабыл алынган. (RK)

Сталбек Алмасбеков.
Бөлүшүңүз
 Пикирлерди көрүңүз

 Принтер

26-октябрда Абдылас Малдыбаев атындагы Кыргыз улуттук академиялык опера жана балет театрында көрүнүктүү опера ырчысы, Кыргыз Республикасынын эл артисти Сталбек Алмасбековдун 70 жылдыгына арналган эскерүү кечеси өттү.

Маркум ырчынын жаркын элесине арналган кечеге Кыргызстандан сырткары коңшу Казакстандагы сахналаштары да катышты. Күйөрмандар үчүн дүйнөлүк жана улуттук вокалдан классикалык чыгармалар жаңырды.

Көрүнүктүү тенор 1953-жылы Нарын облусунун Жумгал районундагы Көк-Ой айылында туулган. 1979-1983-жылдары Курмангазы атындагы Алматы мамлекеттик консерваториясында музыкалык билим алган. Окуу жайды аяктагандан баштап өмүрүнүн соңуна чейин Абдылас Малдыбаев атындагы Кыргыз улуттук опера жана балет театрында солист болуп иштеген.

Түрк тилдүү элдердин опера сүйүүчүлөрүнө кеңири белгилүү болгон Сталбек Алмасбеков көптөгөн эл аралык опера фестивалдарына катышкан. Театр сахналарында ал “Манас”, “Айчүрөк”, “Токтогул” баш болгон улуттук операларда, “Кармен”, “Отелло”, “Аида”, “Чио-Чио-Сан” баштаган дүйнөлүк опералык чыгармаларда башкы каармандардын партиясын аткарган.

Алмасбековдун демилгеси менен Кыргыз опера жана балет театрында 2002-жылы “Дебют” жаш ырчылардын чыгармачылык лабораториясы түзүлүп, бир катар жаш ырчылар даярдалган.

Эл артисти 2023-жылs 5-апрелде оорунун айынан көз жумуп, сөөгү Бишкектеги “Ала Арча” көрүстөнүнө коюлган. (MZh)

УКМК жарыялаган сүрөт.
Бөлүшүңүз
 Пикирлерди көрүңүз

 Принтер

Улуттук коопсуздук комитети (УКМК) муниципалдык менчикти мыйзамсыз берүү жана пайдаланууга байланыштуу козголгон кылмыш ишинин негизинде "КЖ групп" курулуш компаниясын негиздегендердин бири Имамидин Ташов кармалганын билдирди. Анда ишкер Бишкек шаарында бала бакчага бөлүнгөн жерге көп кабаттуу эки үйдү мыйзамсыз курууга байланыштуу айыпталып жатканын маалымдады.

"Бишкек шаарынын мэриясынын 2009-жылдагы токтому менен "О" ишканасына бөлүнүп берилген тилкеге 280 орундуу бала бакча салынышы керек болчу. Бирок шаардык архитектуранын жана "Кадастр" мекемесинин жооптуу жана кызмат адамдары мыйзамсыз киреше алуу үчүн "О" ишканасынын жетекчилиги менен келишип алган. Анда бала бакчанын ордуна 12 кабаттуу үйдү курууга уруксат берген документтер даярдалган. Анын натыйжасында аталган компания эки көп кабатттуу үйдү мыйзамсыз куруп, сатып жиберген. Мамлекетке келтирилген зыян 52 миллион сом деп эсептелген жана "О" компаниясы аны төлөбөй келген. Учурда ал компаниянын ээси Т.И.А. кармалып, Бишкек шаардык милициянын убактылуу кармоочу жайына киргизилди. Учурда бул кылмышка тиешеси бар башка адамдарды аныктоо, тергөө иштери уланып жатат",-деп жазылган маалыматта.

Ташовдун жактоочулары жана жакындары азырынча буга байланыштуу комментарий бере элек. Ал соңку президенттик шайлоого катышкан жана жана 1.19% добуш алган.

Режиссёр Актан Арым Кубат жана Франциянын Кыргызстандагы ыйгарым укуктуу элчиси Франсуа Делаус.
Бөлүшүңүз
 Пикирлерди көрүңүз

 Принтер

26-октябрда Кыргыз Республикасынын эл артисти, белгилүү кинорежиссёр Актан Арым Кубатка Франциянын Искусство жана адабият орденинин кавалери наамы тапшырылды.

Сыйлыкты Франциянын Кыргызстандагы ыйгарым укуктуу элчиси Франсуа Делаус тапшырып, өз сөзүндө режиссёрдун чыгармачылыгы менен тааныштыгы бар экенин, ошондой эле Актан Арым Кубаттын тасмалары Франциянын кинотеатрларында үзгүлтүксүз көрсөтүлүп тургандыгын белгиледи. Режиссёр Актан Арым Кубат чыгармачылыгына берилген баа үчүн Франция элине жана элчи Франсуа Делауска ыраазычылык билдирди.

Сыйлык тапшыруу аземи Бишкектеги Novotel мейманканасында тапшырылып, маданий саамалыкка көрүнүктүү кино ишмерлери, маданият өкүлдөрү, элчиликтин кызматкерлери жана искусство сүйүүчүлөрү катышты.

Франциядагы бул абройлуу сыйлык 1957-жылы негизделген. Ал Францияда жана дүйнөдө искусство жана адабиятты өнүктүрүүгө зор салым кошкондорго ыйгарылат. Буга чейин аталган сыйлык Кыргызстандын маданият өкүлдөрүнөн эл артисттери Муратбек Бегалиев жана Айтурган Темировага ыйгарылган.

Актан Арым Кубаттын “Бешкемпир”, “Маймыл”, “Свет аке”, “Кентавр”, “Эсимде” тасмалары Франция менен биргеликте тартылган. Кыргыз кинорежиссёру Канн эл аралык кинофестивалынын расмий программасына катышып, Европа киноакадемиясынын мүчөсү болгон. Ошондой эле режиссёрдун бир топ тасмалары эл аралык бир нече жогорку сыйлыктарга татыган. (MZh)

Катардын борбору Доха шаары, иллюстрациялык сүрөт.
Бөлүшүңүз
 Пикирлерди көрүңүз

 Принтер

Катарда сот тыңчылыкка шек саналган индиялык сегиз жаранды өлүм жазасына өкүм кылды. Бул тууралуу бейшембиде, 26-октябрда Индиянын өкмөтү кабарлады жана "соттун чечими аларды өтө нес кылганын" билдирди. Дели бул өкүмдү Катардын бийлиги менен талкууларын белгиледи.

Катардагы жергиликтүү журналисттердин маалыматына караганда, айыпталуучулар жеке компанияда иштеп жүргөн жана тыңчылыкка шек саналып былтыр августта камалган.

Эки өлкө тең бул окуя тууралуу буга чейин расмий, ачык маалымат берген эмес.

Reuters агенттигинин билдиришинче, кармалгандардын баары Индиянын аскер-деңиз флотунун мурдагы офицерлери болгон.

Индия өкмөтү тараткан билдирүүдө "териштирүү жашыруун сыр болгондуктан" бул иш тууралуу азырынча кандайдыр бир комментарий берүү максатсыз экени айтылат.

Катарда жалпысынан 800 миңден ашык индиялык жаран эмгектенет.

Катардын борбору Доха шаары, иллюстрациялык сүрөт.
Бөлүшүңүз
 Пикирлерди көрүңүз

 Принтер

Катарда сот тыңчылыкка шек саналган индиялык сегиз жаранды өлүм жазасына өкүм кылды. Бул тууралуу бейшембиде, 26-октябрда Индиянын өкмөтү кабарлады жана "соттун чечими аларды өтө нес кылганын" билдирди. Дели бул өкүмдү Катардын бийлиги менен талкууларын белгиледи.

Катардагы жергиликтүү журналисттердин маалыматына караганда, айыпталуучулар жеке компанияда иштеп жүргөн жана тыңчылыкка шек саналып былтыр августта камалган.

Эки өлкө тең бул окуя тууралуу буга чейин расмий, ачык маалымат берген эмес.

Reuters агенттигинин билдиришинче, кармалгандардын баары Индиянын аскер-деңиз флотунун мурдагы офицерлери болгон.

Индия өкмөтү тараткан билдирүүдө "териштирүү жашыруун сыр болгондуктан" бул иш тууралуу азырынча кандайдыр бир комментарий берүү максатсыз экени айтылат.

Катарда жалпысынан 800 миңден ашык индиялык жаран эмгектенет.

Кесиптик кошуундар бирлигинин имараты, Бишкек. Иллюстрациялык сүрөт.
Бөлүшүңүз
 Пикирлерди көрүңүз

 Принтер

Жогорку Кеңештин 26-октябрдагы жыйынында Кесиптик кошуундар федерациясынын ишин иликтеген депутаттык комиссиянын маалыматын укту. Анда башкы прокурордун орун басары Үмүткан Конкубаева аталган мекеменин Бишкек, Ош шаарларындагы, Ош, Жалал-Абад, Чүй жана Ысык-Көл облустарындагы мүлктөрүнө байланыштуу жалпысынан 34 кылмыш иши козголгонун, учурда анын 27си тергелип жатканын билдирди.

"Козголгон 34 кылмыш ишинин төртөө өндүрүштөн кыскартылып, бир кылмыш иши убактылуу өндүрүштөн токтотулган жана эки кылмыш иши соттун кароосуна жиберилген. Калган 27 кылмыш ишине байланыштуу тергөө амалдары жүргүзүлүп жатат".

Депутаттык комиссиянын төрагасы Шайлообек Атазовдун ырасташынча, өлкөнүн эгемен тарыхында Кесиптик кошуундарга таандык 300дөй мүлктүн теңинен көбү менчиктештирилип кеткен. Учурда 134 объект кана калган.

Өткөн айда президент Садыр Жапаров Кесиптик кошуундар федерациясынын ишин кескин сынга алып, Башкы прокуратура менен Эсеп палатасына мыйзамсыз сатылган объектилер менен жер тилкелерин ирээтке келтирүүнү тапшырган. Мекеменин жетекчилиги анда айрым дооматтарды четке каккан.

Кыргызстандын кесиптик кошуундар уюму 1922-жылы түптөлгөн. Мамлекеттик мекеме-уюмдарда иштегендердин эмгек укуктарын коргоо үчүн деп түзүлгөн, көптөгөн мүлккө ээ болгон бул уюмдун баштапкы жана тармактык бирикмелери Советтер Союзу маалында активдүү иштеп турган. Ар бир жумушчунун эмгек акысынан профсоюздук эсепке милдеттүү түрдө мүчөлүк акы төлөнүп келчү. Өлкө эгемендик алып, рынок мамилесине өтүп, жеке ишканалар пайда болгондон кийин анын таасири азайган.

Соңку бир нече жылдан бери Кесиптик кошуундар федерациясында ички тиреш басылбай, түрдүү нааразылык акциялары уюштурулуп келген. 2020-жылы федерация мүчөлөрү эки башка жыйын өткөрүп, эки жетекчи шайлашкан. Жалпысынан өлкөдө 26 тармактык жана облустук профсоюз бар экени айтылган.

ИИМ тараткан сүрөт.
Бөлүшүңүз
 Пикирлерди көрүңүз

 Принтер

Ички иштер министрлиги 26-октябрда Бишкек шаарындагы “Айчүрөк” соода борборуна бомба коюлганы тууралуу жалган билдирүү берген делген жаран кармалганын билдирди.

Министрлик билдиргендей, ушул күнү саат 11:59да “Айчүрөк” соода борборуна бомба коюлганы тууралуу социалдык тармакта анонимдүү колдонуучудан билдирүү түшкөн. Анын негизинде бул жайда издөө иштери жүрүп, бомба коюлганы тууралуу маалымат тастыкталган эмес.

Милиция кызматкерлери жалган маалымат тараткан деп шек санап кыргыз жана орус жарандыгы бар 19 жаштагы жаранды кармашкан. Ал Бишкектеги соода борборлорунун биринде коомдук тамактануучу жайда иштеп жатканы такталган. Алдын ала маалыматтарга караганда, ал социалдык тармактарда фейк аккаунт ачып, ошол аркылуу билдирүү жөнөткөн.

“Учурда бул адамдын мурда жасалган ушул сыяктуу террордук мүнөздөгү кылмыштарга катыштыгы бар экендигин аныктоо боюнча зарыл чаралар көрүлүүдө”, - деп жазылган ИИМдин билдирүүсүндө.

Министрлик жардыруучу зат коюлганы тууралуу түшкөн маалыматтар чын-жалганына карабай “реалдуу коркунуч катары кабыл алынарын жана мындай шартта зарыл болгон бардык чаралар көрүлөрүн” билдирди.

Быйыл июль айында Улуттук коопсуздук комитети Бишкекте 9-класстын окуучусу гимназиялардын бирине бомба коюлганы тууралуу бир канча жолу жалган маалымат берген деп шек саналып жатканын билдирген.

Өткөн апталарда жана жаз айларында Бишкектеги бир катар мектептерге, окуу жайларга, соода борборлоруна бомба коюлганы тууралуу жалган билдирүү таратылган учурлар катталган.

Эркин Европа/Азаттык” радиосунун журналисти Алсу Курмашева.
Бөлүшүңүз
 Пикирлерди көрүңүз

 Принтер

Орусиянын Тергөө комитети Татарстанда кармалган “Эркин Европа/Азаттык” радиосунун журналисти Алсу Курмашевага 26-октябрда “чет элдик агент катары катталуу милдетин аткарган эмес” деген айып такты. Буга чейин сот Курмашеваны тергөөчүлөрдүн өтүнүчү менен 5-декабрга чейин камоо чечимин чыгарган.

Тергөөчүлөр журналист өзү чет элдик агенттердин тизмесине кошуу үчүн документ тапшырышы керек эле деп эсептешет. Бул Орусияда журналистке бул берене менен козголгон алгачкы кылмыш иши. Курмашева өзүнгө тагылган айыпты четке кагууда.

Радионун татар-башкыр кызматынын редактору, Прагада жашаган Алсу Курмашева быйыл майда Орусияга жеке маселелерине байланыштуу барган. 2-июнда Чехияга кайтарда аэропортто кармап, эки паспортун тең тартып алышкан. Ал Орусиянын жана АКШнын жараны.

Ошондон бери ал Орусиядан чыга албай келген. Бийлик 11-октябрда журналистке америкалык паспортун каттоодон өткөрбөгөнү үчүн 10 миң рубль айып пул салганын жергиликтүү маалымат каражаттары жазышты.

20-октябрда сот анын бөгөт чарасын карап, камактагы мөөнөтүн 72 саатка узарткан.

"Эркин Европа/Азаттык" радиосу Курмашеванын кармалышын кескин айыптады.

Бир катар эл аралык уюмдар аны дароо бошотууну талап кылды. Журналистти токтоосуз бошотууга чакырган билдирүүлөрдү БУУнун Адам укуктары боюнча башкы башкармалыгы, Журналисттерди коргоо комитети, АКШ Конгрессинин Өкүлдөр палатасынан тышкы иштер боюнча комитети да жасашты.

Алсу Курмашева көп жылдан бери Орусиянын Волго-Уральск аймагындагы этностук азчылыктардын маселелерин чагылдырып, татар тилин сактап калуу боюнча берүүлөрдү даярдап келген.

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Москвада аскерде кызмат өтөөдөн баш тарткан теги тажикстандыктарга кылмыш иши козголду. Бул тууралуу Тергөө комитети билдирди.

Маалыматка караганда, Орусиянын жарандыгын алган 2004 жана 2005-жылы туулган эки жигит Москвадагы аскердик комиссариаттан качып кетишкен. Учурда аларга издөө жарыяланды.

Айрым телеграм каналдар эки жигиттин бирөө кармалганын жазышты.

Аскердик кызматтан баш тарткандарды эки жылга чейин эркинен ажыратуу каралган.

Буга чейин Мамдуманын бир катар депутаттары армияда кызмат өтөөдөн жана согушка баруудан баш тарткан мурдагы мигранттарды, Орусиянын "жаңы" жарандарын орус паспортунан ажыратууну сунушташкан. Жакында эле ушундай пикири менен Тергөө комитетинин башчысы Александр Бастрыкин дагы бөлүшкөн.

"Атайын операция жүрүп жаткан чакта аларды буга тартуу керек деп эсептейм. Эгер ал Орусиянын жараны болуп туруп, өзүнүн аскердик милдетин аткарууга даяр болбосо, анда мындай адамды жарандыктан ажыратуу керек" , - деди Бастрыкин.

Орус паспортун алып, аскердик каттоого турбаган мурдагы мигранттарды аныктоо рейддери август айында бир катар аймактарда жүргүзүлдү.

Рафах өткөрмө бекети аркылуу Газа тилкесине кирип бараткан гумжардам жүктөлгөн машине.
Бөлүшүңүз
 Пикирлерди көрүңүз

 Принтер

Египеттен Рафах өткөрмө бекети аркылуу Газа тилкесине 26-октябрда гуманитардык жардам жүктөлгөн дагы 12 машине кирди. Бул тууралуу Эл аралык кызыл жарым ай уюмунун Газадагы бөлүмү билдирди.

Машинелерге суу, азык-түлүк жана дары-дармек жүктөлгөн. Израил аймакка күйүүчү май алып өтүүгө тыюу салган.

Маалыматка караганда, 21-октябрдан бери Газа тилкесине гуманитардык жардам жүктөлгөн 74 машине кирген.

Израилдин армиясы бейшембиге караган түнү аскерлери танктардын коштоосунда рейд жүргүзгөнүн билдирди. Маалыматка караганда, алар "ХАМАС радикал тобунун жайларына, инфраструктурасына чабуул коюшту".

ЦАХАЛ тараткан билдирүүдө операция "согуштук аракеттердин кийинки баскычына даярдыктын алкагында" өткөрүлгөнү айтылат. Рейдден кийин аскерлер Израилдин аймагына кайтышты. ХАМАС бул рейд тууралуу билдирүү жасаган жок.

ХАМАС көзөмөлдөгөн Газа тилкесинин Саламаттык сактоо министрлиги 7-октябрда башталган Израил армиясынын аба чабуулдарынан жети миңдей кишинин өмүрү кыйылганын, алардын үч миңге чукулу балдар экенин билдирген.

ЦАХАЛ ХАМАС радикал тобунун Израилге жасаган чабуулунан кийин Газага сокку ура баштаган. Экстремисттик топтун кол салуусунан анда 1400дөй кишинин өмүрү кыйылып, 200дөн көбү барымтага алынган.

Жалал-Абад шаарынын күнүндө 50 автобусту тапшыруу учуру.
Бөлүшүңүз
 Пикирлерди көрүңүз

 Принтер

26-октябрда Жалал-Абад шаарынын күнү белгиленип, шаардын Аюб-Тоо аймагында 50 метрдик флагштоктун ачылышы өттү. Иш-чарага президент Садыр Жапаров, Улуттук коопсуздук боюнча мамлекеттик комитеттин төрагасы Камчыбек Ташиев катышты.

Президент Жапаров Жалал-Абад шаары бир учурда Фергана өрөөнүндө экономикалык жана социалдык, маданий жагынан таасирдүү аймак болгонун белгиледи. Ал учурда жети облустун ири шаарларын өнүктүрүп, жашоочуларга ыңгайлуу шарттарды түзүү иштери жүрүп жатканын айтты.

“Буга чейинки сапарымда Жалал-Абад шаарын көрүнүктүү экономикалык борборго айлантуу үчүн атайын план бекитилгенин айткан элем. Анын алкагында 2 млрд сом акча каражатын бөлүнгөндүгүнөн да кабарыңыздар бар. Өзүңүздөр күбө болуп жаткандай, мындай чоң суммадагы каражат бөлүү менен шаарыңыздарда бир топ өзгөрүүлөр, бир нече жаңы курулуштар жүрүп жатат. Шаардын ички жолдору оңдоп-түзөөдөн өтүп, элибизге ыңгайлуу шарттар түзүлүп жатканына баарыбыз күбөбүз”, - деди президент.

Шаар күнүнө карата уюштурулган иш-чаранын алкагында президент Жалал-Абад шаары үчүн газ менен жүргөн 50 автобусту жана облустук соттун, ички иштер башкармалыгынын кызматкерлери үчүн атайын техникаларды тапшырды.

Шаар күнүнө арналган иш-чаранын уландысы Курманбек баатыр стадионунда майрамдык концерт менен уланууда.

Улуттук статистика комитетинин маалыматына караганда Жалал-Абад шаарында 130 миң тургун жашайт. (TB)

ДАГЫ КАРАҢЫЗ
Жалал-Абадда кайра кармалган иш

Бакыт Борошов.
Бөлүшүңүз
 Пикирлерди көрүңүз

 Принтер

Жалал-Абадда бир күн мурда үй камагына чыккан, кийин дагы бир кылмыш иши козголуп, кармалган ишкер Бакыт Борошов тергөө изоляторунда кыйноого кабылганы кабарланды. Бул боюнча анын адвокаты Муктар Набиев Аскер прокуратурасына арыз жазылганын 26-октябрда “Азаттыкка” ырастады.

“Арызда Борошовду кармоо мыйзамсыз экенин айтып, кыйнаган кызматкерлерге карата кылмыш ишин козгоону жана чара көрүүнү өтүндүк”, - деди адвокат.

Атайын кызмат Борошовдун кыйноого кабылганы жана кармалганы тууралуу комментарий бере элек.

Апрелден бери абакта жаткан ишкер Бакыт Борошов 25-октябрда үй камагына чыккан. Ошол эле күнү ишкерге Кылмыш-жаза кодексинин 214-беренесинин ("Өзүм билемдик") 2-бөлүгүнүн негизинде кылмыш иши козголуп, шектүү катары кайрадан кармалганын адвокаты ырастаган.

18-апрелде Улуттук коопсуздук комитети Борошовго карата Кылмыш-жаза кодексинин 215-беренеси ("Алдоо же ишенимге кыянаттык кылуу жолу менен мүлктүк залал келтирүү") боюнча кылмыш ишин козгогон. Мамлекеттик мүлктү башкаруу фондунун аймактагы бөлүмү, "Элдик" ишканасынын жетекчилиги Борошов мамлекеттик мүлктү бир жыл бекер иштетип, акча төлөбөгөнүн жүйө келтирген.

Ага чейин бул ишкананын темир-бетон заводун иштетүүдө 16 млн сомдон ашык чыгымды мамлекетке өндүрүү боюнча Жалал-Абад райондор аралык сотунун чечими чыккан. Мындан кийин ишкерге Жоруктар кодексинин 167-беренеси ("Сот өкүмүн, сот чечимин же башка сот актысын аткарбоо") менен иш козголгон. Бул иш боюнча тергөө жүрүп, Жалал-Абад облустук соту аны актаган.

Адвокат Набиев башында жорук катары катталган иш кийин белгисиз жагдайда кылмыш ишине айланып калганын билдирген.

Борошов 18-апрелде кармалган учурда берген комментарийинде кармалышын “өз позициясын ачык айтканы” менен байланыштырган.

Ал кармалардан мурун бийликти сындаган. УКМК төрагасы Камчыбек Ташиевге социалдык тармактар аркылуу видеокайрылуу жолдоп, ишкерлерге кысым болуп жатканын айткан жана "башаламандыкты токтотууга" чакырган.

Орусиянын "Биринчи каналынын" мурдагы редактору Марина Овсянникова.
Бөлүшүңүз
 Пикирлерди көрүңүз

 Принтер

Москвада сот “Биринчи каналдын” мурдагы редактору Марина Овсянникованы ата-эне укугунан ажыраткан чечим кабыл алды. Бул тууралуу SOTAVision Телеграм каналы соттун маалымат кызматына таянып жазды. Овсянниковага каршы арызды мурдагы күйөөсү, Russia Today каналынын кызматкери Игорь жазган.

Марина өзү 17 жаштагы уулу жана 11 жаштагы кызы менен учурда Парижде турат.

Ушул ай башында сот аны согушка каршы пикетке чыкканы үчүн сыртынан 8,5 жылга эркинен ажыраткан.

Соттун ата-эне укугунан ажыраткан чечимин комментарийлеп жатып, Овсянникова бул саясий чечим экенин билдирди.

"Балдарым согуш ачпаган, кошуналарына кол салбаган эркин өлкөдө жашашы үчүн баарын курмандыкка чалганымды билип, алар качандыр бир кезде мени менен сыймыктанышар”, - деп жазды Овсянникова X социалдык түйүнүнө.

Словакиянын премьер-министри Роберт Фицо.
Бөлүшүңүз
 Пикирлерди көрүңүз

 Принтер

Словакиянын жакында эле дайындалган премьер-министри Роберт Фицо Украинага мындан ары аскердик жардамдын көбөйтүлүшүн жана Орусияга дагы санкция киргизүүнү колдобойт. Бул тууралуу ал Евробиримдиктин лидерлеринин саммитине жөнөр алдында парламент комитетинде айтканын словак маалымат каражаттары жазышты.

Фицо шайлоо өнөктүгү маалында Украинага аскердик жардамды токтотуу зарылдыгын, Орусияга киргизилген санкцияларга каршы экенин айтып келген. Азырынча Фицо бул сунуштарын ишке ашырууга канчалык аракет көрөрү белгисиз.

Ушуну менен Фицо үчүнчү жолу беш миллиондой калкы бар Словакиянын өкмөт башына келди. Ал буга чейин 2006-2010 жана 2012-2018-жылдары өкмөттү жетектеген.

Роберт Фицо 2018-жылы иликтөөчү журналист Ян Куцияк менен анын колуктусу Мартина Куснированын киши колдуу болушуна байланыштуу өлкөдө тутанган нааразылыктан улам кызматтан кеткен эле.

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Улуттук коопсуздук боюнча мамлекеттик комитеттин төрагасы Камчыбек Ташиев 26-октябрда Фейсбуктагы баракчасына туунун өзгөрүшүн колдой турганын жазды.

“Эки күндөн бери туубузду өзгөртсөк болобу же болбойбу деп талкуулап жатасыздар. Менин пикирим боюнча өзгөртүшүбүз керек. Туубузга карап түздөлөбүз, урматтайбыз, мамлекетибизди туу аркылуу таанышат. Демек, күн карама болбостон тике тийген, күндөй жаркыраган белги берилиши керек”, - деп жазды Ташиев.

Бир күн мурда президент Садыр Жапаров да тууну өзгөртүү демилгесин колдой турганын “Кабар” улуттук агенттигине берген маегинде билдирген.

Ал азыркы туу боюнча коомчулукта “күн карамага окшош, андан улам мамлекет өз алдынча көтөрүлө албай, күн карама абалында болуп келатат деген пикирлер айтылып келгенин” айткан.

Өткөн айдын аягында Нурланбек Шакиев менен депутат Улан Примов жазган, тууну өзгөртүү каралган мыйзам долбоору коомдук талкууга коюлган. Анда документтин максаты “өлкөнүн мамлекеттик башкы символдорунун бири болгон тууну жакшыртуу” экени жазылган.

Демилге коомчулукта талаш-талкуу жаратып, Жогорку Кеңештин 25-октябрдагы сессиясында депутат Мирлан Самыйкожо менен Эрулан Көкүлов мыйзам долбоорун сындап чыгышкан.

Кыргызстандын мамлекеттик туусу өлкө эгемендик алгандан кийинки алгачкы парламенттин 1992-жылдын 3-мартындагы токтому менен бекитилген.

Армениянын өкмөт башчысы Никол Пашинян. Тбилиси. 25-октябрь, 2023-жыл.
Бөлүшүңүз
 Пикирлерди көрүңүз

 Принтер

Армениянын өкмөт башчысы Никол Пашиняндын айтымында, Ереван жакынкы айларда Баку менен тынчтык келишимине кол коюп, дипломатиялык алакаларды түзүүгө ниеттенет.

Пашинян бул тууралуу Грузиянын баш калаасы Тбилисидеги форумда билдирди. Ал ошондой эле Армения Түркия менен чек арасын ачууга үмүттөнүп жатканын кошумчалады.

"Жакын арада үчүнчү өлкөлөрдүн жарандарына жана дипломаттык паспорттордун ээлерине армян-түрк чек арасын ачуу боюнча макулдашуулар болот деген үмүттөмүн. Бул дагы бүтүндөй чөлкөмгө жакшы стимул болот", - деди Пашинян.

Ондогон жылдан бери Баку менен Ереван жикчил Тоолуу Карабак аймагынын айынан жаңжалдашып келген. Баку 19-сентябрда Тоолуу Карабакта антитеррордук операция баштаган. Жикчил аймактын бийлиги 20-сентябрда Азербайжандын шарттарына баш ийип, багынып берген. Эл аралык коомчулук тааныбаган аймактын лидери Самвел Шахрамян "Тоолуу Карабак республикасы" деген түзүмдү 2024-жылдын 1-январынан тартып жоюу тууралуу буйрукка кол койгон. Көп өтпөй ал жактан армян тектүү жарандар жапырт чыгып кете баштаган.

Азербайжанды "этностук тазалоого" айыптаган Армения БУУнун эл аралык сотуна даттанган.

Азери өкмөтү Тоолуу Карабакта жашагандардын коопсуздугуна кепилдик берилерин, аларды азери коомуна "реинтеграция" кылуу аракетин көрүп жатканын билдирген.

Тбилисиде 26-октябрда The Tbilisi Silk Road Forum деген аталыштагы эки күндүк жыйын башталды. Ага 60тай өлкөдөн эки миңдей делегат катышып жатат.

Кызыл-Кыя шаары.
Бөлүшүңүз
 Пикирлерди көрүңүз

 Принтер

Баткен облусунун Кызыл-Кыя шаарында адам өлтүрүүгө шектүү изделип жатат. Облустук милициянын басма сөз кызматы билдиргендей, окуя 25-октябрда Кызыл-Кыя шаарындагы дүкөндөрдүн биринде болгон. Анда пикир келишпестиктен улам 27 жаштагы И.У. ок атуучу курал менен 32 жаштагы адамга ок чыгарган.

Жараат алган Л.Ш. ооруканага жеткирилип, эсине келбей каза болгон.

Кызыл-Кыя шаардык милициясы факты боюнча Кылмыш-жаза кодексинин 122-беренесинин (“Адам өлтүрүү) негизинде кылмыш ишин козгоп, шектүүнү издөө иштерин жүргүзүүдө.

“Каза болгон жана издөөгө алынган жаран дагы мурда бир нече жолу сот жообуна тартылганы аныкталды”, - деп айтылат маалыматта.

7-августта Бишкекте түнкү клубдардын бириндеги ок атышууга катышкан беш адамды милиция кармаган. Андан бир күн мурда Ош шаарында денесинин беш жерине ок тийген адам ооруканага түшкөн. (JsA)

УКМК тараткан сүрөт.
Бөлүшүңүз
 Пикирлерди көрүңүз

 Принтер

Улуттук коопсуздук комитети (УКМК) "Күрмөнтү цемент" ишканасынын 93,17% үлүшү Мамлекеттик мүлктү башкаруу агенттигине өткөнүн билдирди. Анда бул атайын операцияда атып өлтүрүлгөн кримтөбөл Камчы Көлбаевге (Камчыбек Асанбек) байланыштуу иштерди тергөөнүн алкагында ишке ашканын кабарлады.

"УКМК Камчы Көлбаевдин тобунун кылмыштуу кирешелерин легалдаштырууга (адалдоо) байланыштуу бир катар кылмыш иштерин иликтөөнү улантып жатат. Тергөөдө Көлбаев жасалма жана жеке компаниялар аркылуу "Күрмөнтү" цемент заводунун ишин көзөмөлгө алганы аныкталды. Ишкананы арзан баада менчикке өткөрүү максатында анын банкрот болушуна жасалма шарттар түзүлгөн",- деп жазылган маалыматта.

Мунун алдында УКМК Көлбаевдин акчасына сатылып алынды деген 15 асыл тукум жылкы аныкталганын билдирген. Мекемелер аралык баалоо комиссиясы алардын жалпы баасын 79 790 000 сом деп эсептегенин маалымдаган.

"Камчы Көлбаевдин уюшкан кылмыштуу тобунун аталган мүлкү кийин аукциондо сатуудан түшкөн каражаттар мамлекеттик бюджетке кайтарылат",- деп жазылган маалыматта.

УКМК ушул айдын башында Көлбаевдин жалпы наркы 500 миң доллардан ашуун асыл тукум жылкылары мамлекетке алынганын кабарлаган.

Атайын кызмат Көлбаевге байланыштуу Кылмыш-жаза кодексинин “Уюшкан топту түзүү же ага катышуу”, “Куралды, ок-дарыны мыйзамсыз жүгүртүү” жана “Кылмыш жасоого аракеттенүү” беренелери менен иш козголгонун кабарлаган. Анда “Көлбаевдин жана анын кол астындагы адамдардын опузалоо жана рейдерлик аракеттери аркылуу алынган мүлктү жана активдерди мыйзамдаштырууга, башка да оор жана өзгөчө оор кылмыштарга катышы бар кылмыштуу топтун лидерлери жана 20 чакты активдүү мүчөсү” кармалганын билдирген.

Ошондой эле Көлбаев менен байланышта болгон 40тан ашык жаран кылмыштуу топтун активдүү мүчөсү катары кармалганын, ага тийиштүү делген жалпы наркы бир миллиард долларлык актив камакка алынганын билдирген.

Андан сырткары Көлбаев жана Бажы кызматынын төрагасынын мурдагы орун басары Райымбек Матраимов менен байланышта болгон элүүгө жакын бажы кызматкери иштен бошотулган.

Москванын Экинчи Батыш аймактык аскердик сотунда террордук уюм түзүүгө жана теракт уюштууруга даярдык көрүүгө шек саналган беш тажикстандык менен бир дагестандыктын иши карала баштады.

Федералдык коопсуздук кызматы билдиргендей, соттолуп жаткан алты адам 2022-жылы Лубянкадагы аталган мекеменин имаратын жардырууну пландашкан.

Кылмышка шек саналып жаткан 19-25 жаштагы жигиттер кармалганга чейин Москвада куруучу, курьер болуп иштеп жүрүшкөн. Алар былтыр апрелде кармалышкан.

Эгер алардын күнөөсү далилденсе, өмүр бою эркинен ажыратылышы мүмкүн. ТАСС агенттиги жазгандай, алдын ала тергөөнүн жүрүшүндө шектүүлөрдүн бешөө күнөөсүн толугу менен мойнуна алган.

Адвокаттар бул ишти орус атайын кызматтары “токуганын” айтышууда.

Ушул күндөрү Екатеринбургда дагы эки жыл мурда террорчулукка шек саналып кармалган бир нече тажикстандыктын соту жүрүп жатат. Алар кыйноого кабылып жатканын туугандары “Озоди” радиосуна айтып беришкен.

Президент Садыр Жапаровдун бажыдагы коррупцияга шек саналып кармалган иниси Улан Жапаров үй камагына чыкты. Бул тууралуу "Азаттыкка" Бишкектин Биринчи Май райондук сотунан кабарлашты.

Ага ылайык, Улан Жапаровдун бөгөт чарасын өзгөртүп, үй камагына чыгаруу тууралуу Ички иштер министрлигинин (ИИМ) тергөөчүсү кайрылган. Сот арызды 19-октябрда карады жана Улан Жапаровду 26-ноябрга чейин үй камагына чыгаруу тууралуу чечим чыгарды.

ИИМ анын бөгөт чарасын өзгөртүү арызын жазууга эмне себеп болгону тууралуу комментарий бере элек.

Аталган сот өткөн айдын аягында Улан Жапаровдун камактагы мөөнөтүн 26-ноябрга чейин узарткан.

Садыр Жапаровдун аталаш тууганы бажыдагы коррупцияга байланыштуу быйыл июлда камалган. Президенттик администрациянын маалыматтык саясат кызматынын башчысы Дайырбек Орунбеков ал президенттин аталаш тууганы Ракымжан Жапаровдун тун уулу экенин бышыктаган.

Президент Жапаров "Кабар" улуттук маалымат агенттигине курган маегинде тууганынын кармалышы боюнча комментарий берип, паракорчулукка аралашкандар жазасыз калбай турганын, баарына бирдей мамиле болорун айткан.

Кылмыш ишинин чоо-жайы тууралуу ИИМ кеңири маалымат берген эмес.

32 жаштагы Улан Жапаров 2017-жылы Садыр Жапаровду колдоо акциясында тарапташтары менен бирге милицияга кармалып чыккандардын бири.

Орусиянын ички иштер министри Владимир Колокольцев.
Бөлүшүңүз
 Пикирлерди көрүңүз

 Принтер

Орусиянын ички иштер министри Владимир Колокольцев "мигранттардын айрым кылмыштары мыкаачылыгы менен айырмаланарын" билдирди. Анын айтымында, чет өлкөлүктөр “опузалап акча талап кылуу, адам уурдоо, анын ичинде өз мекендештерин уурдоо” менен алектенип, анын баарын Интернетке жайгаштырат.

Ички иштер министрлигинин коллегиясынын жыйынында 25-октябрда сүйлөгөн Колокольцевдин эсебинде, маңзатка байланыштуу "ар бир төртүнчү кылмышты мигранттар жасайт". Эки жыл мурда бул көрсөткүч "эки эсе төмөн болчу".

Министр ошондой эле жүздөгөн мигранттар Орусияга жеке маалыматтарын өзгөртүп кирүүнүн аракетин көрө турганын кошумчалады.

Былтыр Орусиянын Тергөө комитетинин башчысы Александр Баcтрыкин мигранттар барган оор жана өзгөчө оор кылмыштардын саны 11 миңден дээрлик 15 миңге жеткенин, анын ичинде адам өлтүрүү 18% өскөнүн кошумчалаган.

Кыргызстандын Тышкы иштер министрлигинин маалыматына караганда, Орусияда мыйзамсыз маңзат ташуу боюнча 2020-жылы 191, 2021-жылы 324, 2022-жылы 614 кыргыз жараны абакка кесилген. Бүгүнкү күндө орус абактарында 1311 кыргызстандык жазасын өтөп жатса, алардын 671и баңгизат үчүн соттолгон.

Орусияда курьер болуп иштеп жүрүп маңзат менен кармалып калган кыргызстандык мигранттар соңку жылдары көбөйгөнү, бир үй-бүлөдөн бир нече адам кесилип кеткен учурлар бар экени буга чейин парламентте айтылган. Маңзат менен абакка кесилип, кийин “Вагнерге” азгырылып, Украинадагы согушта ажал тапкандар да болду.

Мохаммад Мохбер. Архивдик сүрөт.
Бөлүшүңүз
 Пикирлерди көрүңүз

 Принтер

Ирандын биринчи вице-президенти Мохаммад Мохбер Израилди адамзатка каршы кылмышка айыптады. Мындай пикирин ал 26-октябрда Бишкекте Шанхай кызматташтык уюмунун (ШКУ) өкмөт башчыларынын жыйынында сүйлөп жатып билдирди:

"Биздин иш-чара Газа секторунун кордолгон эли Израилдин ырайымсыз режиминин кол салуусунан улам суусуз жана азык-түлүксүз отурган чакта өтүп жатат. Утулуп калган бул режим күнөөсүз адамдарды сууcуз, тамак-ашсыз, жарыксыз жана дары-дармексиз калтырып, өлтүрүүгө аракет кылып жатат. Бул адамкерчиликке каршы кылмыш".

Батыш өлкөлөрү "террордук кыймыл" деп тааныган ХАМАС тобу Израилге 7-октябрда кол салган. Кол салуудан кийин Израил армиясы (ЦАХАЛ) Газа тилкесине абадан сокку ура баштаган. ХАМАСтын чабуулунан 1400 израилдиктин өмүрү кыйылып, 200дөн көп киши барымтага алынган.

Газа тилкесинде израилдик аскерлердин чабуулунан каза тапкандар 6 миңден ашканын бул анклавдын Саламаттык сактоо мекемеси 25-октябрда билдирген. (BTo)

27-октябрда түнкүсүн Чүй, Талас, Жалал-Абад облустарынын көпчүлүк аймактарында, Ош, Баткен, Ысык-Көл, Нарын облустарынын айрым жерлеринде жаан, тоолуу райондорунда кар жаайт.

Күндүз Чүй, Жалал-Абад, Ысык-Көл, Нарын облустарынын көпчүлүк аймактарында, Талас, Ош, Баткен облустарынын айрым жерлеринде жаан, тоолуу райондорунда кар жаашы мүмкүн.

Батыштан соккон шамалдын ылдамдыгы секундасына 4-9 метрден, Ысык-Көл, Нарын облустарынын айрым жерлеринде 15-20 метрге жетет.

Абанын температурасы:

Чүй өрөөнүндө түнкүсүн 4…9, күндүз 10…15;

Талас өрөөнүндө түнкүсүн 2…7, күндүз 9…14;

Баткен, Ош, Жалал-Абад облустарында түнкүсүн 6…11, күндүз 14…19;

Ысык-Көл облусунда түнкүсүн 2…7, күндүз 10…15;

Нарын облусунда түнкүсүн -2…+3, күндүз 10…15.

Бишкекте мезгил-мезгили менен жаан жаайт. Батыштан соккон шамалдын ылдамдыгы секундасына 4-9 метрге жетет.

Абанын температурасы түнкүсүн 7…9°, күндүз 13…15° жылуу болот.

Ирандык актриса Афсане Байеган.
Бөлүшүңүз
 Пикирлерди көрүңүз

 Принтер

Иранда хижаб кийүүдөн баш тарткан актрисаларга киного тартылууга тыюу салынды. Бул тууралу мамлекеттик IRNА телеканалына Кинематографияга көз салуу жана баа берүү башкармалыгынын жетекчи орун басары Хабиб Иль Беги билдирди.

Анын айтымында, буга чейин хижабсыз актрисалардын катышуусунда тартылган фильмдерге көп акча коротулгандыктан, алар эфирге чыга берет. Бирок жаңы фильмдерге бир гана хижабчан актрисалар тартыла аларын кошумчалады Беги. Ошондой эле хижаб кийбеген актрисалар менен кызматташкан продюсерлерге дагы эскертүү берилди.

Ирандын маданият министри Мухаммад Мехди Эсмаили хижаб кийүү мыйзам экенин белгиледи. Ал мыйзамды такай бузгандар менен иштөө мүмкүн эмес экенин буга чейин да бир нече ирет кайталаган.

Иранда аялдар бийликке радикал исламчыл көз караштагылар келген 1979-жылдан бери хижаб кийип жүрүүгө милдеттүү. 2023-жылдын сентябрь айында Иранда кабыл алынган мыйзамга ылайык, ислам динине ылайык кийинбегендерге он жылга чейин эркинен ажыратуу каралгшан. Ошондой эле мыйзамды бузган аялдарга балак уруу жана сегиз миң АКШ долларына чейин айып пул салуу каралган.

Мыйзам былтыр күздө 22 жаштагы Махса Амининин өлүмүнөн кийин тутанган нааразылык акцияларынан кийин кабыл алынды.

Өткөн жылдын сентябрында Иранда студент кыз Махса Амини полиция хижаб эрежесин бузган деп кармап кеткенден кийин каза тапкан. Ири нааразылык акцияларында 500дөн көп адам набыт болуп, он миңдеген адамдар кармалган.

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Саламаттык сактоо министри Алымкадыр Бейшеналиев "Тез жардам" кызматында дарыгерлер, адистер таңкыстыгы бар экенин билдирди. Ал 26-октябрда Жогорку Кеңеште депутат Кубанычбек Самаковдун суроосуна жооп берип жатып, учурда 726 бригада бар экенин, маянанын аздыгынан кызматкерлер келбей жатканын айтты. Өкмөт "Тез жардамда" иштегендердин айлыгын жогорулатуу маселесин карап жатканын кошумчалады.

Бишкек шаарында "Тез жардам" кызматында иштегендер 1-августта Саламаттык сактоо министрлигинин алдында нааразылык акциясын өткөрүп, маянасы аз экенине даттанган. Алардын бири "үч жыл мурда 25 миң сом алганын, июлдун жыйынтыгында 11 миң сом маяна колуна тийгенин" айтып чыккан. Он чакты кызматкер министрликтин өкүлдөрүнүн түшүндүрмөсүнөн кийин кайра тарап кеткен.

"Тез жардам" борборунун директору Искендер Шаяхметов кызматкерлер кепилденген айлыгын алып жатканын, кошумча эмгек акыларды үнөмдөөдөн ашкан акчанын коэффициентин да алып жатканын тактаган. Ал жайкы мезгилде кошумча төлөмдөр азайып кетерин, жумуштагы сааттар аз болсо, акча да азыраак чыгып каларын белгилеген.

Улуттук статистика комитетинин эсебинде, саламаттык сактоо жана калкты социалдык жактан тейлөө тармагынын кызматкерлеринин орточо айлыгы 2023-жылдын май айынын жыйынтыгында 21 302 сомду түздү. Тиешелүү айга салыштырганда, бул сумма 2020-жылы 10 614 сом, 2021-жылы 11 341 сом, 2022-жылы 20 789 сом болчу.

Бакыт Борошов.
Бөлүшүңүз
 Пикирлерди көрүңүз

 Принтер

Жалал-Абадда апрелден бери абакта жаткан ишкер Бакыт Борошов 25-октябрда үй камагына чыккан. Анын бөгөт чарасы Жалал-Абад шаардык сотунда каралган. Ошол эле күнү ишкерге башка кылмыш иши козголуп, шектүү катары кармалганын анын адвокаты Муктар Набиев “Азаттыкка” ырастады.

“Ата-энесинин ооруганын, алты баланын атасы жана үй-бүлөнүн жалгыз камкорчусу экенин эске алып, сот Борошовду үй камагына чыгарды. Бирок Кылмыш-жаза кодексинин 214-беренесинин ("Өзүм билемдик") 2-бөлүгү боюнча башка кылмыш иши козголуп, ошол эле күнү кайра кармап кетишти. Азырынча бөгөт чарасы карала элек”, - деди адвокат.

18-апрелде Улуттук коопсуздук комитети Борошовго карата Кылмыш-жаза кодексинин 215-беренеси ("Алдоо же ишенимге кыянаттык кылуу жолу менен мүлктүк залал келтирүү") менен кылмыш ишин козгогон. Мамлекеттик мүлктү башкаруу фондунун аймактагы бөлүмү, "Элдик" ишканасынын жетекчилиги Борошов мамлекеттик мүлктү бир жыл бекер иштетип, акча төлөбөгөнүн жүйө келтирген.

Ага чейин бул ишкананын темир-бетон заводун иштетүүдө 16 млн сомдон ашык чыгымды мамлекетке өндүрүү боюнча Жалал-Абад райондор аралык сотунун чечими чыккан. Мындан кийин ишкерге Жоруктар кодексинин 167-беренеси ("Сот өкүмүн, сот чечимин же башка сот актысын аткарбоо") менен иш козголгон. Бул иш боюнча тергөө жүрүп, Жалал-Абад облустук соту аны актаган.

Адвокат Набиев башында жорук катары катталган иш кийин белгисиз жагдайда кылмыш ишине айланып калганын билдирген.

Борошов 18-апрелде кармалган учурда берген комментарийинде кармалышын “өз позициясын ачык айтканы” менен байланыштырган.

Ал кармалардан мурун бийликти сындаган. УКМК төрагасы Камчыбек Ташиевге социалдык тармактар аркылуу видеокайрылуу жолдоп, ишкерлерге кысым болуп жатканын айткан жана "башаламандыкты токтотууга" чакырган.

Жазуучу Чыңгыз Айтматов.
Бөлүшүңүз
 Пикирлерди көрүңүз

 Принтер

Бишкектеги Гапар Айтиев атындагы Кыргыз улуттук көркөм сүрөт музейинде жазуучу Чыңгыз Айтматовдун 95 жылдыгына арналган республикалык күзгү көргөзмө ачылат. Бул тууралуу Маданият, маалымат, спорт жана жаштар саясаты министрлигинин басма сөз кызматы кабарлады.

Маданий саамалык 26-октябрда саат 14:00дө башталды.

Жазуучуга арналган көргөзмө эки бөлүктөн турат. Биринчиси - Айтматовдун чыгармаларынын негизинде жасалган, инсандык масштабын ачып берген эмгектер, экинчиси - жазуучунун чыгармачылыгына түздөн-түз тиешеси бар, мааракелик датасына арналган, Кыргызстандын көркөм сүрөт мектебинин жалпы өнүгүүсүн чагылдырган чыгармалар.

Көргөзмө 12-ноябрга чейин уланат.

Айтматов 2008-жылы 10-июнда 80 жаш курагында дүйнө салган. Анын сөөгү “Ата-Бейитке”, атасы Төрөкул Айтматов жана советтик репрессиянын башка курмандыктары көмүлгөн жерге коюлган.

ЮНЕСКО Айтматовду чыгармалары эң көп басылган классиктердин бири деп тааныган. Анын чыгармалары дүйнөнүн 165 тилине которулуп, көптөгөн өлкөлөрдө чоң нуска менен кайрадан басылып келет. (MZh)

Милиция тараткан сүрөт.
Бөлүшүңүз
 Пикирлерди көрүңүз

 Принтер

Балыкчы шаарында алдамчылыкка шек саналган уюшма кылмыш тобунун лидери кармалды. Бул тууралуу "Азаттыкка" облустук ички иштер башкармалыгы кабарлады.

Маалыматтарга караганда, кылмышка шектүү атайын операцияда жок кылынган кримавторитет Камчы Көлбаевдин классташы жана досу болгон.

Кармалган адам 49 жаштагы Б.Б. аттуу Балыкчы шаарынын тургуну. Ал тууралуу милицияга шаардын дагы бир тургуну үч миллион сомдон ашык материалдык зыян келтиргенин айтып кайрылган.

"Алынган маалыматтарга ылайык, кармалган адам Балыкчы шаарынын кримтөбөлү экени аныкталган. Ал бөгөт чарасы аныкталганга чейин убактылуу кармоочу жайга киргизилди. Тергөө иштери уланууда",-деп жазылган маалыматта.

Атайын кызматы Көлбаевге байланыштуу Кылмыш-жаза кодексинин “Уюшкан топту түзүү же ага катышуу”, “Куралды, ок-дарыны мыйзамсыз жүгүртүү” жана “Кылмыш жасоого аракеттенүү” беренелери менен иш козголгонун кабарлаган. Анда “Көлбаевдин жана анын кол астындагы адамдардын опузалоо жана рейдерлик аракеттери аркылуу алынган мүлктү жана активдерди мыйзамдаштырууга, башка да оор жана өзгөчө оор кылмыштарга катышы бар кылмыштуу топтун лидерлери жана 20 чакты активдүү мүчөсү” кармалганын билдирген.

Ошондой эле Көлбаев менен байланышта болгон 40тан ашык жаран кылмыштуу топтун активдүү мүчөсү катары кармалганын, ага тийиштүү делген жалпы наркы бир миллиард долларлык актив камакка алынганы белгилүү болгон.

Андан сырткары Көлбаев жана Бажы кызматынын төрагасынын мурдагы орун басары Райымбек Матраимов менен байланышта болгон элүүгө жакын бажы кызматкери иштен бошотулган. (AKa)

Израил армиясынын мобилдик артиллериясы. 25-октябрь, 2023-жыл.
Бөлүшүңүз
 Пикирлерди көрүңүз

 Принтер

Израилдин армиясы ЦАХАЛ билдиргендей, 26-октябрга караган түнү Газа тилкесинде аскерлердин катышуусунда танктар менен атайын рейд жүрдү.

Маалыматка караганда, алар "ХАМАС радикал тобунун уюктарына, алардын инфратүзүмдөрүнө чабуул коюшту".

ЦАХАЛ тараткан билдирүүдө операция "согуштук аракеттердин кийинки баскычына даярдыктын алкагында" өткөрүлгөнү айтылат.

Рейддин соңунда жоокерлер Израилдин аймагына кайтышты. Андан тышкары ЦАХАЛ Газа тилкесине абадан сокку урууну улантып жатат. ХАМАС көзөмөлдөгөн Газанын Саламаттык сактоо министрлиги чабуулдардан беш миңден ашуун кишинин өмүрү кыйылганын билдирди. Бул маалыматты башка булактардан бышыктоо мүмкүн эмес.

Буга чейин Израилдин премьер-министри Беньямин Нетаньяху 25-октябрда жасаган телекайрылуусунда ЦАХАЛ жердеги операцияга даяр экенин кайталап, ал качан башталарын тактаган жок.

Израил Газа тилкесине ХАМАС радикал тобунун 7-октябрдагы чабуулуна жооп катары сокку ура баштаган. ХАМАСтын чабуулунан 1400 израилдиктин өмүрү кыйылып, 200дөн көп киши барымтага алынган.

Иллюстрациялык сүрөт.
Бөлүшүңүз
 Пикирлерди көрүңүз

 Принтер

Чүй облустук милициясынын басма сөз кызматы Токмок шаарынын ички иштер бөлүмүнүн тергөө изоляторунда кармалып турган шектүү өз жанын кыйды деген маалымат берди.

Мекеме “Азаттыкка” билдиргендей, 50 жаштагы шектүү 24-октябрда Кылмыш-жаза кодексинин 158-беренесинин негизинде, жашы жете элек кызга сексуалдык ыдык көрсөтүүгө шек саналып кармалган.

Ошол күнү таңкы саат 4төр чамасы Токмок шаардык милициясынын убактылуу кармоочу жайына киргизилген. Саат "8:45 чамасында ал жалгыз калган камерада өз жанын кыйган".

Окуя боюнча териштирүү иштери жүрүп, 26-октябрда териштирүүдө чогултулган материалдар Чүй облустук милициясына жана облустук прокуратурага өттү. Милиция кызматкерлерине карата кызматтык териштирүү жүрүүдө.

Каза болгон адамдын жакындары, адвокаттары комментарий бере элек.
